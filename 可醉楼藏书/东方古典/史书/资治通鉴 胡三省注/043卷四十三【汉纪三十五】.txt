卷第四十三【汉纪三十五】起柔兆涒滩（丙申），尽柔兆敦牂（丙午），凡十一年。

     世祖光武皇帝中之下

     建武十二年〔（丙申、三六）〕

     春，正月，吴汉破公孙述将魏党、公孙永于鱼涪津，〔续汉书曰：犍为郡南安县有鱼涪津，在县北，临大江。南&#65533;之茪瞗G鱼涪津广数百步。涪，音浮。〕遂围武阳。述遣子伲史兴救之，汉迎击，破之，因入犍为界；诸县皆城守。诏汉直取广都，据其心腹。汉乃进军攻广都，拔之，〔武帝元朔二年，置广都县，属蜀郡。〕遣轻骑烧成都市桥。〔贤曰：市桥，即七星桥之一桥也。李膺益州记，冲星桥，旧市桥也，在今成都县西南四里。水经注：成都中，两江有七桥，西南石牛门外曰市桥。〕公孙述将帅恐惧，日夜离叛，述虽诛灭其家，犹不能禁。〔将，即亮翻。帅，所类翻。〕帝，必欲降之，〔降，户江翻；下同。〕又下诏谕述曰：「勿以来歙、岑彭受害自疑，〔二人受害，见上卷上年。歙，许及翻。〕今以时自诣，则宗族完全。诏书手记，不可数得。」〔数，所角翻。〕述终无降意。

     秋，七月，冯骏拔江州，获田戎。

     帝戒吴汉曰：「成都十余万众，不可轻也。但坚据广都，待其来攻，勿与争锋。若不敢来，公转营迫之，须其力疲，乃可击也。」汉乘利，遂自将步骑二万进逼成都；去城十余里，阻江北〔张：「北」下脱「为」字。〕营，作浮桥，使副将武威将军刘尚将万余人屯于江南，为营相去二十余里。帝闻之大惊，让汉曰：「比敕公千条万端，何意临事勃乱！〔比，毗至翻。千条万端，言详细也。勃，与悖同。〕既轻敌深入，又与尚别营，事有缓急，不复相及。〔复，扶又翻。〕贼若出兵缀公，以大众攻尚，尚破，即败矣。幸无他者，〔言幸而无他虞，不至败也。〕急引兵还广都。」诏书未到，九月，述果使其大司徒谢丰、执金吾袁吉将众十许万，〔十许万者，约言之也。〕分为二十余营，出攻汉，使别将将万余人劫刘尚，令不得相救。汉与大战一日，兵败，走入壁，丰因围之。汉乃召诸将厉之曰：〔厉，勉也。毛晃曰：勉厉之厉，有修饰表起之意。〕「吾与诸君踰越险阻，转战千里，遂深入敌地，至其城下。而今与刘尚二处受围，势既不接，其祸难量；〔量，音良。〕欲潜师就尚于江南，并兵御之。若能同心一力，人自为战，大功可立；如其不然，败必无余。成败之机，在此一举。」诸将皆曰：「诺」于是飨士秣马，闭营三日不出，乃多树旛旗，使烟火不绝，夜，衔枚引兵与刘尚合军。丰等不觉，明日，乃分兵拒水北，自将攻江南。汉悉兵迎战，自旦至晡，〔日加申为晡；奔谟翻。〕遂大破之，斩丰、吉。于是引还广都，留刘尚拒述，具以状上，〔上，时掌翻。〕而深自谴责。帝报曰：「公还广都，甚得其宜，述必不敢略尚而击公也。〔贤曰：略，犹过也。〕若先攻尚，公从广都五十里悉步骑赴之，适当值其危困，破之必矣！」自是汉与述战于广都、成都之间，八战八克，遂军于其郭中。〔成都郭中也。〕

     臧宫拔鼦竹，破涪城，〔涪县，属广汉郡。贤曰：涪城，今鼦竹县。宋白曰：鼦州巴西县本汉涪县。〕斩公孙恢；〔恢，述弟也。〕复攻拔繁、郫，与吴汉会于成都。〔贤曰：繁，县名，属蜀郡。繁，江名，因以为县名，故城在今益州新繁县北。郫，县名，属蜀郡，故城在今益州郫县北。郫，音皮。〕

     李通欲避权势，乞骸骨；积二岁，帝乃听上大司空印绶，〔上，时掌翻。〕以特进奉朝请。后有司奏封皇子，帝感通首创大谋，〔事见三十八卷王莽地皇三年。〕即日，封通少子雄为召陵侯。〔召，读与邵同。〕

     公孙述困急，谓延岑曰：「事当奈何﹖」岑曰：「男儿当死中求生，可坐穷乎！财物易聚耳，〔易，以鼓翻。〕不宜有爱。」述乃悉散金帛，募敢死士五千余人以配岑。岑于市桥伪建旗得出。汉军余七日粮，除具船，欲遁去；蜀郡太守南阳张堪闻之，〔时成都未破，先署蜀郡太守以招怀蜀人。〕驰往见汉，说述必败、不宜退师之策。〔说，如字〕汉从之，乃示弱以挑敌。

     冬，十一月，臧宫军咸阳门；〔臧宫传作「咸门」。贤曰：成都城北面东头门。此衍「阳」字。「东」，或作「西」。〕戊寅，述自将数万人攻汉，使延岑拒宫。大战，岑三合三胜，自旦及日中，军士不得食，并疲。汉因使护军高午、唐邯将锐卒数万击之，〔邯，户甘翻。〕述兵大乱；高午奔陈刺述，〔陈，读曰阵。刺，七亦翻。〕洞胸角马，左右舆入城。述以兵属延岑，〔属，之欲翻。〕其夜，死；明旦，延岑以城降。〔降，户江潘。〕辛巳，吴汉夷述妻子，尽灭公孙氏，并族延岑，遂放兵大掠，焚述宫室。帝闻之怒，以谴汉。又让刘尚曰：「城降三日，吏民从服，孩儿、老母，口以万数，一旦放兵纵火，闻之可为酸鼻。尚宗室子孙，更尝吏职，〔更，工衡翻。〕何忍行此！仰视天，俯视地，观放麑、啜羹，二者孰仁﹖〔韩子曰：孟孙猎得麑，使秦西巴持之。其母随而呼，秦西巴不忍，放而与其母。孟孙怒而逐西巴；既而复之，使傅其子。战国策曰：乐羊为将，为魏文侯攻中山。中山之君烹其子而遗之羹，乐羊坐于幕下而啜之，尽一杯。文侯谓褚师赞曰：「乐羊以我故而食其子之肉。」答曰：「子且食之，其谁不食！」既拔中山，文侯赏其功而疑其心。〕良失斩将吊民之义也！」〔将，即亮翻。〕

     初，述征广汉李业为博士，业固称疾不起。〔业，平帝兀始中除为郎，会王莽居摄，以病去官，杜门不应州郡之命。王莽以业为酒士，病不之官，遂隐藏山谷，绝匿名。夫既不仕于莽，其肯为述起乎！〕述羞不能致，使大鸿胪尹融奉诏命以劫业，「若起则受公侯之位，不起赐以毒酒。」融譬旨曰：「方今天下分崩，孰知是非，而以区区之身试于不测之渊乎！朝廷贪慕名德，旷官缺位，于今七年，四时珍御，不以忘君；〔珍御，谓食珍之供进者。〕宜上奉知己，下为子孙，〔为，于伪翻；下同。〕身名俱全，不亦优乎！」业乃叹曰：「古人危邦不入，乱邦不居，〔论语载孔子之言也。〕为此故也。君子见危授命，〔论语载子张言也。〕何乃诱以高位重饵哉！」〔诱，音酉。〕融曰：「宜呼室家计之」业曰：「丈夫断之于心久矣，〔断，丁乱翻。〕何妻子之为！」遂饮毒而死。述耻有杀贤之名，遣使吊祠，赙赠百匹，业子翚逃，辞不受。〔翚，音晖。〕述又聘巴郡谯玄，〔姓谱：曹大夫食采于谯，因氏焉。玄，平帝元始四年为绣衣使者，分行天下，观省风俗。会莽居摄，弃使者车，归家隐遁。〕玄不诣；亦遣使者以毒药劫之，太守自诣玄庐，劝之行，玄曰：「保志全高，死亦奚恨！」遂受毒药。玄子瑛泣血叩头于太守，愿奉家钱千万以赎父死，太守为请，〔为，于伪翻。〕述许之。述又征蜀邵王皓、王嘉，〔平帝时，皓为美阳令，嘉为郎。王莽篡位，并弃官西归。〕恐其不至，先击其妻子，使者谓嘉曰：「速装，妻子可全。」对曰：「犬马犹识主，况于人乎！」〔言身为汉臣，岂不念故主乎！〕王皓先自刎，以首付使者。〔刎，武粉翻。〕述怒，遂诛皓家属。王嘉闻而叹曰：「后之哉！」乃对使者伏剑而死。犍为费贻不肯仕述，漆身为癞，阳狂避之。〔犍，居言翻。费，音秘，又父沸翻。〕同郡任永、冯信皆托青盲以辞征命。〔青盲者，其瞳子不精明，不能睹物。任，音壬。〕帝既平蜀，诏赠常少为太常，张隆为光禄勋。〔少、隆死见上卷上年。〕谯玄已卒，祠以中牢，〔师古曰：中牢，即少牢，谓羊、豕也。〕敕所在还其家钱，而表李业之板。征费贻、任永、冯信，会永、信病卒，独贻仕至合浦太守。〔郡国志：合浦郡，在雒阳南九千一百九十一里。〕上以述将程乌、李育有才干，皆擢用之。于是西土咸悦，莫不归心焉。

     初，王莽以广汉文齐为益州太守，〔郡国志：益州郡，在雒阳西五千五百里。〕齐训农治兵，〔治，直之翻。〕降集群夷，甚得其和。〔降，户江翻；下同。〕公孙述时，六固守拒险，述拘其妻子，许以封侯，齐不降。闻上即位，间道遣使自闻。〔间，古苋翻。使，疏吏翻。〕蜀平，征为镇远将军，封成义侯。

     十二月，辛卯，扬武将军马成行大司空事。

     是岁，参狼羌与诸种寇武都，〔参狼羌，无弋爰剑之后也。爰剑孙邛，将其种人南出赐支河曲之西数千里，其后子孙分别，各自为种：或为牦牛种，越巂羌是也；或为白马种，广汉羌是也；或为参狼种，武都羌是也。爰剑曾孙忍及弟舞留湟中，是为湟中诸种羌。种，章勇翻。〕陇西太守马援击破之，降万余人，于是陇右清静。援务开恩信，宽以待下，任吏以职，但总大体，而宾客故人日满其门。诸曹寺白外事，援辄曰：「此丞、掾之任，何足相烦！〔百官志：郡守有丞一人，有诸曹掾、史。有功曹史，主选署功劳；有五官掾，署功曹及诸曹事；其余有议曹、法曹、贼曹、决曹、金曹、仓曹等。掾，俞绢翻。〕颇哀老子，使得遨游，若大姓侵小民，黠吏不从令，〔黠，下八翻。〕此乃太守事耳。」傍县尝有报雠者，吏民惊言羌反，百姓奔入城，狄道长诣门，请闭城发兵。〔贤曰：狄道县，属陇西郡，今兰州县。余据陇西郡治狄道，故得诣门白太守。长，知两翻。〕援时与宾客饮，大笑曰：「虏何敢复犯我！晓狄道长，归守寺舍。〔贤曰：晓，喻也。寺舍，官舍也。〕良怖急者，可下伏！」〔怖，普布翻。〕后稍定，邵中服之。

     诏：「边吏力不足战则守，追虏料敌，不拘以逗留法。」〔贤曰：汉法，军行逗留畏譩者斩。追虏或近或远，量敌进退，不拘以军法，直取胜敌为务。

     山桑节侯王常、牟平烈侯取况、东光成侯取纯皆薨。〔谥法：好廉自克曰节；有功安民曰烈。贺琛曰：佐相克终曰成；惇庞淳固曰成。〕况疾病，乘舆数自临幸，复以弇弟广、举并为中郎将。〔乘，绳证翻。数，所角翻。复，扶又翻。〕弇兄弟六人，〔弇、舒、国、广、举、霸，兄弟六人。〕皆垂青紫，省侍医药，〔省，悉景翻。〕当世以为荣。

     卢芳与匈奴、乌桓连兵，数寇边。帝遣骠骑大将军杜茂等将兵镇守北边，治飞狐道，〔治飞狐道以通赵、魏应援北边之兵。〕筑亭障，修烽燧，凡与匈奴、乌桓大小数十百战，终不能克。

     上诏窦融与五郡太守入朝。融等奉诏而行，官属宾客相随，驾乘千余两，马牛羊被野。〔乘，绳证翻。两，音亮。被，皮义翻。〕既至，诣城门，上印绶。〔上，时掌翻。〕诏遣使者还侯印绶，引见，赏赐恩宠，倾动京师。寻拜融冀州牧。〔冀州部魏郡、巨鹿、常山、中山、信都、河间、清河、赵国、勃海。〕又以梁统为太中大夫，姑臧长孔奋为武都郡丞。姑臧在河西最为富饶，〔姑臧县，属武威郡。刘昫曰：姑臧县，秦月氏戎所处，匈奴名盖藏城，语讹为姑臧城。长，知两翻。〕天下未定，士多不修检操，居县者不盈数月，辄致丰积；奋在职四年，力行清洁，为众所笑，以为身处脂膏不能自润。〔说文：戴角者脂，无角者膏。处，昌吕翻。〕及从融入朝，诸守、令财货连谷，弥竟川泽；〔谷，古谷翻。〕唯奋无资，单车就路，帝以是赏之。

     帝以睢阳令任延为武威太守，〔睢，音虽。任，音壬。〕帝亲见，戒之曰：「善事上官，无失名誉。」延对曰：「臣闻忠臣不和，和臣不忠。〔考异曰：延传作「忠臣不私，私臣不忠」，按高峻小史作「忠臣不和，和臣不忠」，意思为长，又与上语相应。今从之。〕履正奉公，臣子之节；上下雷同，非陛下之福。〔曲礼曰：毋雷同。郑氏注曰：雷之发声，物无不同时应者；人之言当各由己，不当然也。〕善事上官，臣不敢奉诏。」帝叹息曰：「卿言是也！」

     十三年〔（丁酉、三七）〕

     春，正月，庚申，大司徒侯霸薨。

     戊子，诏曰：「郡国献异味，其令太官勿复受！〔百官志、太官令一人，秩六百石，掌御膳饮食。复，扶又翻。〕远方口实所以荐宗庙，自如旧制。」〔汉官仪曰：口实，膳羞之事也。〕时异国有献名马者，日行千里，又进宝剑，价值百金。诏以剑赐骑士，马驾鼓车。〔舆服志：乘舆法驾后有金钲、黄钺、黄门鼓车。〕上不喜听音乐，〔喜，许既翻。〕手不持珠玉。尝出猎，车驾夜还，上东门候汝南郅恽拒关不开。〔贤曰：上东门，洛阳城东面北头门也。恽，于粉翻。〕上令从者见面于门间，〔见，贤遍翻。〕恽曰：「火明辽远。」遂不受诏。上乃回，从东中门入，〔贤曰：东面中门也。〕明日，恽上书谏曰：「昔文王不敢盘于游田，以万民惟正之供。〔尚书无逸之辞。盘，乐也。〕而陛下远猎山林，夜以继昼，其如社稷宗庙何！」书奏，赐恽布百匹，贬东中门候为参封尉。〔雒阳十二城门，每门候一人，秩六百石。参封县，属琅邪郡。〕

     二月，遣捕虏将军马武屯虖沱河以备匈奴。〔虖，读曰呼。〕

     卢芳攻云中，久不下。其将随昱留守九原，欲胁芳来降；芳知之，与十余骑亡入匈奴，其众尽归随昱，昱乃诣阙降。诏拜昱五原太守，封镌胡侯。〔镌，子全翻。〕

     朱祜奏：「古者人臣受封，不加王爵。」丙辰，诏长沙王兴、真定王得、河间王邵、中山王茂皆降爵为侯：〔高帝封诸侯王，其子孙无有与汉俱存亡者。文帝封梁王、城阳、菑川，景帝封河间、长沙、中山、常山、昭帝封广阳、广陵、高密，此数国至王莽篡汉而废。但封长沙、真定、河间、中山者，与帝同出于景帝也。长沙，舂陵之大宗；真定，常山王宪之后改封者，今复降篾为侯，以服属已疏也。〕丁巳，以赵王良为赵公，太原王章为齐公，鲁王兴为鲁公。〔良，帝叔父；章、兴，帝兄子也。〕是时，宗室及绝国封侯者凡一百三十七人。富平侯张纯，安世之四世孙也，历王莽世，以敦谨守约保全前封；建武初，先来诣阙，为侯如故。于是有司奏：「列侯非宗室不宜复国。」上曰：「张纯宿卫十有余年，其勿废！」更封武始侯，食富平之半。〔贤曰：武始县，属魏郡；富平县，属平原郡。〕

     庚午，以绍嘉公孔安为宋公，承休公姬常为卫公。〔平帝元始四年，改绍嘉公曰宋公，承休公曰郑公，今又改郑曰卫。〕

     三月，章未，以沛郡太守韩歆为大司徒。〔郡国志，沛郡在雒阳东南一千二百里。〕

     丙子，行大司空马成复为扬武将军。

     吴汉自蜀振旅而还，至宛，〔宛，于元翻。〕诏过家上耱，赐谷二万斛；〔上，时掌翻。〕夏四月，至京师。于是大飨将士、功臣，增邑更封〔更，工衡翻。〕凡三百六十五人，其外戚、恩泽封者四十五人。定封邓禹为高密侯，食四县；〔禹食昌安、夷安、淳于、高密四县。贤曰：高密，国名，今密州县。余据西汉以高密为王国，东汉为侯国，属北海国，贤所云盖侯国也。〕李通为固始侯；贾复为胶东侯，食六县；〔固始侯国，属汝南郡；故寝县也，帝更名。史记正义曰：孙叔敖以寝丘土寝薄，取为封邑。李通又慕叔敖受邑，光武嘉之，改名困始。胶东，西汉以为王国，帝以为侯国，并属北海，食郁秩、壮武、下密、即墨、挺胡、观阳，凡六县。〕余各有差。已殁者益封其子孙，或更封支庶。

     帝在兵间久，厌武事，且知天下疲耗，思乐息肩，自陇、蜀平后，非警急，未尝复言军旅。〔乐，音洛。复，扶又翻。〕皇太子尝问攻战之事，帝曰：「昔卫灵公问陈，孔子不对。〔论语：卫灵公问陈于孔子，孔子曰：「俎豆之事，则尝闻之矣；军旅之事，未之学也。」陈，读曰阵。〕此非尔所及。」邓禹、贾复知帝偃干戈，修文德，不欲功臣拥众京师，乃去甲兵，敦儒学。〔去，羌吕翻。〕帝亦思念，欲完功臣爵土，不令以吏职为过，〔恐其以职事有过而失爵邑也。〕遂罢左、右将军官。耿弇等亦上大将军、将军印绶，〔上，时掌翻。〕皆以列侯就第，加位特进，奉朝请。〔朝，直遥翻。请，才性翻，又如字。〕

     邓禹内行淳备，〔行，下孟翻。〕有子十三人，各使守一艺，修整闺门，教养子孙，皆可以为后世法，资用国邑，不修产利。〔凡用度皆资于国邑，不事生产、作业及营利也。〕

     贾复为人刚毅方直，多大节，既还私第，阖门养威重。朱祜等荐复宜为宰相，帝方以吏事责三公，故功臣并不用。是时，列侯唯高密、固始、胶东三侯与公卿参议国家大事，恩遇甚厚。帝虽制御功臣，而每能回答，〔回容，犹今言回护也。贤曰：回，曲也，曲法以容也。〕宥其小失。远方贡珍甘，必先偏赐诸侯，而太官无余，故皆保其福禄，无诛谴者。

     益州传送公孙述瞽师、郊庙乐器、葆车、舆辇，于是法物始备。〔贤曰：瞽，无目之人也，为乐师，取其无所见，于音审也。郊庙之器，樽彝之属也。乐器，锺磬之属也。葆车，谓上建羽葆也；合聚五采羽，名为葆。孔颖达曰：羽葆者，以鸟羽注于柄头如盖，谓之羽葆，谓盖也。舆者，车之总名也。辇者，驾人以行。法物，谓大驾卤簿仪式也。时草创未暇，今得之始备。余谓法物，即上乐器、葆车、舆辇之类。传，直恋翻。〕时兵革既息，天下少事，文书调役，〔调，徒吊翻。〕务从简寡，至乃十存一焉。

     甲寅，以冀州牧窦融为大司空。融自以非旧臣，一旦入朝，〔朝，直遥翻；下同。〕在功臣之右，每朝〔【章：十二行本「朝」作「召」；乙十一行本同。】〕会进见，容貌辞气，卑恭已甚，帝以此愈亲厚之。融小心，久不自安，数辞爵位，〔数，所角翻。〕上疏曰：「臣融有子，朝夕教导以经艺，不令观天文，见谶记，〔谶，楚谮翻。〕诚欲令恭肃畏事，〔恂恂守道，不愿其有才能，何况乃当传以连城广土，享故诸侯王国哉！」因复请间求见，〔复，扶又翻。间，古苋翻。见，贤遍翻；下以意推。〕帝不许。后朝罢，逡巡席后，〔逡巡，郄退貌。〕帝知欲有让，遂使左右传出。〔传旨使融出也。〕他日会见，迎诏融曰：「日者知公欲让职还土，〔贤曰：日者，犹往日也。〕故命公暑热且自便；今相见，宜论他事，勿得复言。」融不〔【章：十二行本「不」上有「乃」字；孔本同。】〕敢重陈请。〔重，直用翻。〕

     五月，匈奴寇河东。

     十四年〔（戊戌、三八）〕

     夏，邛谷王任贵遣使上三年计，即授越巂太守。〔郡国志：越巂郡，在雒阳西四千八百里。巂，音髓。邛，渠容翻。任，音壬。上，时掌翻。〕

     秋，会稽大疫。〔郡国志：会稽郡，在雒阳东二千八百里。会，古外翻。〕

     莎车王〔张：「莎」上脱「冬」字。〕贤、鄯善王安皆遣使奉献。〔莎，素禾翻。鄯，时战翻。〕西域苦匈奴重敛，〔敛，力赡翻。〕皆愿属汉，复置都护；上以中国新定，不许。

     太中大夫梁统上疏曰：「臣窃见元帝初元五年，轻殊死刑三十四事，哀帝建平元年，轻殊死刑八十一事；其四十二事手杀人者，减死一等。自是之后，着为常准，故人轻犯法，吏易杀人。〔易，以豉翻。〕臣闻立君之道，仁义为主，仁者爱人，义者正理。爱人以除残为务，正理以去乱为心；〔去，羌吕翻。〕刑罚在衷，无取于轻。〔衷，中心；适也。〕高帝受命，约令定律，诚得其宜，〔高帝入关，约法三章，后萧何定律九章。〕文帝唯除省肉刑、相坐之法，〔文帝元年，除数孥相坐法；十三年，除肉刑。〕自余皆率由旧章。至哀、平继体，即位日浅，听断尚寡。〔断，丁乱翻。〕丞相王嘉轻为穿凿，亏除先帝旧约成律，〔按嘉傅及刑法志并无其事，统与嘉时代相接，所引固不妄矣，但班固略而不载也。〕数年之间百有余事，或不便于理，或厌民心，〔厌，于叶翻。〕谨表其尤害于体者，傅奏于左。〔体，政体也。傅，音附。〕愿陛下宣诏有司，详择其善，定不易之典！」事下公卿。〔下，遐嫁翻。〕光禄勋杜林奏曰：「大汉初兴，蠲除苛政，海内欢欣；及至其后，渐以滋章。〔孝子曰：法令滋章，盗贼多有。〕果桃菜茹之馈，集以成赃，小事无妨于义，以为大戮。至于法不能禁，令不能止，上下相遁，为敝弥深。〔贤曰：遁，犹回避也。前书曰：上下相匿，以文避法焉。〕臣愚以为宜如旧制，不合翻移。」统复上言曰：〔复，扶又翻。〕「臣之所奏，非曰严刑。经曰：『爰制百姓，于刑之衷。』〔尚书吕刑之言。〕衷之为言，不轻不重之谓也。自高祖至于孝宣，海内称治，〔治，直吏翻。〕至初元、建平而盗贼浸多，皆刑罚不衷，愚人易犯之所致也。〔易，以豉翻。〕由此观之，则刑轻之作，反生大患，惠加奸轨，而害及良善也！」事寝，不报。

     十五年〔（己亥、三九）〕

     春，正月，辛丑，大司徒韩歆免。歆好直〔好，呼到翻。〕言，无隐讳，帝每不能容。歆于上前证岁饥凶，指天画地，言甚刚切，故&#65533;之K归田里。帝犹不释，复遣使宣诏责之；〔复，扶又翻。〕歆及子婴皆自杀。歆素有重名，死非其罪，众多不厌；〔厌，一叶翻。〕帝乃追赐钱谷，以成礼葬之。〔贤曰：成礼，具礼也；言不以非命而降其葬礼。〕

     臣光曰：昔高宗命说曰：「若药弗瞑眩，厥疾弗瘳。」〔说，传说也，音悦。孔安国曰：如服药必瞑眩极，其病乃除，欲其出切言以自警。陆德明音瞑，莫遍翻。眩，玄遍翻；徐：又呼县翻。瞑眩，困极也。

     夫切直之言，非人臣之利，乃国家之福也。是以人君日夜求之，唯惧弗得闻。惜乎，以光武之世而韩歆用直谏死，岂不为仁明之累哉！〔累，力瑞翻。〕

     丁未，有星孛于昴。〔昴七星，西方之宿也，主狱事；又为旄头，胡星也。昴、毕间为天街，黄道之所经也。孛，蒲内翻。〕

     以汝南太守欧阳歙为大司徒。〔郡国志：汝南郡，在雒阳南六百五十里。歙，许及翻。〕

     匈奴寇钞日盛，〔钞，楚交翻。〕州郡不能禁。二月，遣吴汉率马成、马武等北击匈奴，徙鴈门、代郡、上谷吏民六万余口置居庸、常山关以东，以避胡寇。〔郡国志：鴈门郡，在雒阳北一千五百里。代郡，在雒阳东北一千五百里。前书曰：「代郡有常山关。上谷郡居庸县有关。〕匈奴左部遂复转居塞内，〔复，扶又翻。〕朝廷患之，增缘边兵，部数千人。〔每部各数千人也。〕

     夏，四月，丁巳，封皇子辅为右翊公，英为楚公，阳为东海公，康为济南公，〔济，子礼翻。〕苍为东平公，延为淮阳公，荆为山阳公，衡为临淮公，焉为左翊公，京为琅邪公。〔邪，音耶。〕癸丑，追谥兄演为齐武公，兄仲为鲁哀公。帝感演功业不就，〔事见三十九卷更始元年。〕抚育二子章、兴，恩爱甚笃；以其少贵，〔少，诗照翻。〕欲令亲吏事，使章试守平阴令，兴缑氏今；〔平阴、缑氏二县，皆属河南尹。缑，工侯翻。〕其后章迁梁郡太守，〔梁郡，在雒阳东南八百本十里。〕兴迁弘农太守。〔郡国志：弘农郡，在雒阳西南四百五十里。〕

     帝以天下垦田多不以实自占，〔占，之赡翻。〕又户口、年纪互有增减，乃诏下州郡检核。〔核者，考其实也。下，户稼翻。〕于是刺史、太守多为诈巧，苟以度田为名，聚民田中，并度庐屋、里落，民遮道啼呼；〔度，徒洛翻。呼，火故翻。〕或优饶豪右，侵刻羸弱。〔羸，伦为翻。〕

     时诸郡各遣使奏事，帝见陈留吏牍上有书，视之云：「颍川、弘农可问，河南、南阳不可问。」〔宋白曰：汉割秦南阳、河南二郡之西境置弘农郡，义取弘大农桑为名。〕帝诘吏由趣，〔由，从也，问是书之所从来也。趣，向也，问是书之意，其所向为何如也。〕吏不肯服，抵言「于长寿街上得之。」〔抵，欺也。贤曰：长寿街在雒阳城中。〕帝怒。时东海公阳年十二，在幄后言曰：「吏受邵敕，〔敕，教戒也。〕当欲以垦田相方耳。」〔敕，教也，戒也。相方，求问其垦田之数以相比也。〕帝曰：「即如此，何故言河南、南阳不可问﹖」对曰：「河南帝城，多近臣；南阳帝乡，多近亲；田宅踰制，不可为准。」帝令虎贲将诘问吏，〔虎贲将，虎贲中郎将也。将，即亮翻。〕吏乃实首服，如东海公对。〔首，式救翻。〕上由是益奇爱阳。〔为立阳为太子张本。〕

     遣谒者考实二千石长吏阿枉不平者。〔长，知两翻。〕冬，十一月，甲戌，大司徒歙坐前为汝南太守，度田不实，赃罪千余万，下狱。〔下遐稼翻。〕歙世授尚书，八世为博士，〔自欧阳生传伏生尚书，至歙八世，皆为博士。〕诸生守阙为歙求哀者千余人，〔为，于伪翻。〕至有自髡剔者。〔毛晃曰：剃发曰髡，尽及身毛曰剔。〕平原礼震，年十七，〔礼，姓也。左传，卫有大夫礼孔。〕求代歙死；帝竟不赦，歙死狱中。

     十二月，庚午，以关内侯戴涉为大司徒。

     卢芳自匈奴复入居高柳。〔复，扶又翻。〕

     是岁，骠骑大将军杜茂坐使军吏杀人，免。使扬武将军马成代茂，缮治障塞，十里一候，以备匈奴。〔治，直之翻。〕使骑都尉张堪领杜茂营，击破匈奴于高柳。〔杜佑曰：云州，治云中县，县界有高柳城。阚骃曰：高柳，在狋氏县北百三十里。郦道元曰：高柳县故城，旧代郡治。高柳在代中，其山重峦迭巘，霞举云高，连山隐隐，东出辽塞。〕拜堪渔阳太守。堪视事八年，匈奴不敢犯塞，劝民耕稼，以致殷富。百姓歌曰：「桑无附枝，麦秀两岐。〔【章：十二行本「秀」作「穗」，「岐」从「止」；乙十一行本均同。蚕月既采桑，斫去繁枝，留其特长者，则来年桑叶茂盛。麦率一茎一穗，罕有两岐者，故以为瑞。】〕张君为政，乐不可支！」〔乐，音洛。〕

     交趾麊泠县雒将女子征侧，甚雄勇，〔师古曰：麊泠，音麋零。交州外域记曰：交趾昔未有郡县之时，土地有雒田，民垦食其田，因名为雒民，设雒王、雒侯，主诸郡县。县有雒将，铜印青绶。宋白曰：峰州，汉麊泠县地。〕交趾太守苏定以法绳之，征侧忿怨。

     十六年〔（庚子、四○）〕

     春，二月，征侧与甚未征贰反，九真、日南、合浦蛮俚皆应之，〔郡国志：日南郡，秦象郡地，在雒阳南万三千四百里。贤曰：俚，蛮之别号，今呼为俚人。未白曰：爱州，汉九真郡，治胥浦县。驩州，汉日南郡，治朱吾县。〕凡略六十五城，自立为王，都麊泠。交趾刺史及诸太守仅得自守。

     三月，辛丑晦，日有食之。

     秋，九月，河南尹张伋及诸郡守十余人皆坐度田不实，下狱死。后上从容谓虎贲中郎将马援曰：〔武帝置期门郎，掌执兵送从；平帝元始元年，更名虎贲郎，置中郎将。汉仪：虎贲骑，鹖冠，虎文单衣。度，徒洛翻。从，千容翻。贲，章奔。〕「吾甚恨前杀守、相多也！」〔守，式又翻。相，息亮翻。〕对曰：「死得其罪，何多之有！但死者既往，不可复生也！」〔复，扶又翻。〕上大笑。

     郡国群盗处处并起，郡县追讨，到则解散，去复屯结，青、徐、幽、冀四州尤甚。冬十月，遣使者下郡国，〔下，遐稼翻。〕听群盗自相纠擿，〔贤曰：擿，犹发也，他狄翻。〕五人共斩一人者，除其罪；吏虽逗留回避故纵者，皆勿问，听以禽讨为效。其牧守令长坐界内有盗贼而不收捕者，又以畏譩捐城委守者，皆不以为负，贤曰：委守，谓弃其所守也。负，罪负心。譩，而恋翻，又奴乱翻。〕但取获贼多少为殿最，〔殿，丁甸翻。〕唯蔽匿者乃罪之。于是更相追捕，〔更，工衡翻。〕贼并解散，徙其魁帅于他郡，赋田受禀，〔禀，给也。帅，所类翻。〕使安生业。自是牛马放牧不收，邑门不闭。

     卢芳与闵堪使使请降，帝立芳为代王，堪为代相，赐缯二万匹，〔缯，慈陵翻。〕因使和集匈奴。芳上疏谢，自陈思望阙庭；诏报芳朝明年正月。〔朝，直遥翻；下同。〕

     初，匈奴闻汉购求芳，贪得财帛，故遣芳还降。既而芳以自归为功，不称匈奴所遣，单于复耻言其计，〔复，扶又翻；下同。〕故赏遂不行。由是大恨，入寇尤深。

     马援奏，宜如旧铸五铢钱，〔废五铢钱事见三十七卷王莽始建国元年。〕上从之；天下赖其便。

     十七年〔（辛丑、四一）〕

     春，正月，赵孝公良薨。〔谥法：慈惠爱亲曰孝。〕初，怀县大姓李子春二孙杀人，怀令赵熹穷治其奸，〔熹，许记翻，又读曰熹。治，直之翻。〕二孙自杀，收击子春。京师贵戚为请者数十，〔为，于伪翻。〕熹终不听。及良病，上临视之，问所欲言，良曰：「素与李子春厚，令犯罪，怀令赵熹欲杀之，愿乞其命。」帝曰：「史奉法律，不可枉也。更道他所欲。」良无复言。〔复，扶又翻。〕既薨，上追思良，乃贳出子春。〔贳，时夜翻，赦也。〕迁熹为平原太守。〔郡国志：平原郡，在雒阳北千三百里。〕

     二月，乙未晦，日有食之。〔考异曰：帝纪：「乙亥晦」，袁纪「乙未」。据长历，三月丙申朔。帝纪误。〕

     夏，四月，乙卯，上行幸章陵；〔章陵，故春陵，帝更名。〕五月，乙卯，还宫。

     六月，癸巳，临淮怀公衡薨。

     妖贼李广攻没皖城，〔贤曰：皖，县名，属庐江郡，故城在今舒州；有皖水。妖，于骄翻。皖，音下板翻。〕遣虎贲中郎将马援、骠骑将军段志讨之。秋，九月，破皖城，斩李广。

     郭后宠衰，数怀怨怼，〔数，所角翻。怼，直类翻。〕上怒之。冬，十月，幸巳，废皇后郭氏，立贵人阴氏为皇后。诏曰：「异常之事，非国休福，不得上寿称庆。」郅恽言于帝曰：「臣闻夫妇之好，〔好，呼到翻。〕父不得之于子，况臣能得之于君乎！〔贤曰：得，犹制御也。司马迁曰：妃匹之爱，君不能得之臣，父不能得之子，况卑下乎！是臣所不敢言。虽然，愿陛下念其可否之计，无令天下有议社稷而已。」帝曰：「恽善恕己量主，〔量，音良。〕知我必不有所左右而轻天下也！」贤曰：左右，犹向背也；言其齐等。〕帝进郭后子右翊公辅为中山王，以常山郡益中山国，〔郡国志：中山国，在雒阳北一千四百里。〕郭后为中山太后；其余九国公皆为王。

     甲申，帝幸章陵，修园庙，祠旧宅，观田庐，置酒作乐，赏赐。时宗室诸母因酣悦相与语曰：「文叔少时谨信，〔少，诗照翻。〕与人不款曲，唯直柔耳，今乃能如此！」帝闻之，大笑曰：「吾治天下，亦欲以柔道行之。」〔治，直之翻。〕十二月，还自章陵。

     是岁，莎车王贤复遣使奉献，请都护；〔复，扶又翻。〕帝赐贤西域都护印绶及车旗、黄金、锦绣。郭煌太守裴遵上言：「夷狄不可假以大权；〔唐氏族志：但益之封于属乡，因以为氏；后徙封解邑，乃去「邑」从「衣」。郡国志，敦煌郡，在雒阳西五千里。敦，徒门翻。〕又令诸国失望。」诏书数还都护印绶，更赐贤以汉大将军印绶；其使不肯易，遵迫夺之。贤由是始恨，而犹诈称大都护，移书诸国，诸国悉服属焉。

     匈奴、鲜卑、赤山乌桓数连兵入塞，〔鲜卑，亦东胡也，别依鲜卑山，故因号焉。汉初为冒顿所破，远窜辽东塞外，与乌桓相接，未尝通中国，至是始入塞为寇。乌桓传：赤山在辽东西北数千里。数，所角翻；下同。〕杀略吏民；诏拜襄贲令祭肜为辽东太守。〔贤曰：襄贲，县名，属东海郡，故城在今沂州临沂县南。贲，音肥。郡国志：辽东郡，在雒阳东北三千六百里。祭，则介翻。「肜」，当作「彤」。〕肜有勇力，虏每犯塞，常为士卒锋，数破走之。肜，遵之从弟也。〔从，才用翻。〕

     征侧等寇乱连年，诏长沙、合浦、交趾具车船，修道桥，通障溪，〔障，与嶂同，山也。山溪为阻，则治桥道以通之。〕储粮谷。拜马援为伏波将军，以扶乐侯刘隆为副，〔贤曰：扶乐，县名，属九真郡。余谓贤说误矣，九真郡未尝有扶乐县。隆初封亢父侯，以度田不实免，次年，封为扶乐乡侯。则扶乐乃乡名，非县名，贤考之不详也。水经注：扶乐城在扶沟县，砂水径其北。〕南击交趾。

     十八年〔（壬寅、四二）〕

     二月，〔张：「二月」上脱「春」字。〕蜀郡守将史歆反，攻太守张穆，穆踰城走；宕渠杨伟等起兵以应歆。〔宕渠县，属巴郡。宕渠故城，在今渠州流江县东北七十里。贤曰：宕渠，山名，因以名县，故城在今渠州流江县东北，俗名车骑城是也。师古曰：宕，音徒浪翻。〕帝遣吴汉等将万余人讨之。

     甲寅，上行幸长安；三月，幸蒲，〔蒲县，属河东郡。〕祠后土。

     马援缘海而进，随山刊道千余里，至浪泊上，〔浪泊，在交趾封溪县界。按马援既平交趾，奏分西里置封溪、望海二县。水经曰：叶榆水过交趾麊泠县北，分为五水，络交趾郡中，其南水自麊泠县东，径封溪县北，又东径浪泊。马援以其地高，自西里进屯焉。未白曰：马援自九真以南，随山刊木，至日南。〕与征侧等战，大破之，追至禁溪，〔「禁溪」，水经注及越志皆作「金溪」。其地盖在麊泠县西南。水经注曰：征侧走入金溪究，三岁乃得之。竺芝扶南记曰：水溪濑中谓之究。贤曰：其志枔岑州新昌县也。余按唐志：新昌县属丰州，「岑」字误。〕贼遂散走。

     夏，四月，甲戌，车驾还宫。

     戊申，上行幸河内；戊子，还宫。

     五月，旱。

     卢芳自昌平还，内自疑惧，遂复反，〔复，扶又翻。〕与闵相攻连月。匈奴遣数百骑迎芳出塞。芳留匈奴中十余年，病死。

     吴汉发广汉、巴、蜀三郡兵，〔郡国志：广汉郡，在雒阳西三千里。巴郡，在雒阳西二千七百里。蜀郡，在雒阳西三千一百里。〕围成都百余日，秋，七月，拔之，斩史歆等。汉乃乘桴〔编竹木以渡水，大曰筏，小曰桴。〕沿江下巴郡，杨伟等惶恐解散。汉诛其渠帅，徒其党与数百家于南郡、长沙而还。〔帅，所类翻。还，从宣翻，又奴字。〕

     冬，十月，庚辰，上幸宜城；〔贤曰：宜城县，属南郡，楚之鄢邑也，故城在今襄州率道县南。〕还，祠章陵；十二月，还宫。

     是岁，罢州牧，置刺史。〔置州牧事始见三十二卷成帝绥和元年；至哀帝建平二年，复为刺史；元筹二年，复为牧。

     五官中郎将张纯与太仆朱浮奏议：「礼，为人子，事大宗，降其私亲。当除今亲庙四，以先帝四庙代之。」大司徒涉等奏「立元、成、哀、平四庙。」上自以昭穆次第，当为元帝后。〔昭，读为続；音韶。〕

     十九年〔（癸卯、四三）〕

     春，正月，庚子，追尊宣帝曰中宗。始祠昭帝、元帝于太庙，〔贤曰：汉官仪曰：光武第虽十二，于父子之次，于成帝为兄弟，于哀帝为诸父，于平帝为祖父，皆不可为之后。上至元帝于光武为父，故上继元帝而为九代。故河图云：赤九会昌，谓光武也。然则宣帝为祖，昭帝为曾祖，故追尊及祠之。〕成帝、哀帝、平帝于长安，舂陵节侯以以于章陵；其长安、章陵，皆太守、令、长侍祠。〔祭祀志曰：时诏曰：「宗庙处所未定，且祫祭高庙，其成、哀、平且祠祭长安故高庙。其南阳舂陵，岁时且各因故园庙祭祀。园庙去太守治所远者，在所令、长行太守事侍祠。」如淳曰：宗庙在章陵者，南阳太守称使者往祭；不使侯王祭者，诸侯不得祖天子。凡临祭宗庙，皆为侍祠。〕

     马援斩征侧、征贰。

     妖贼单臣、传镇等相聚入原武城，〔妖，于骄翻。单，音善。原武县属河南尹。〕自称将军。诏太中大夫臧宫将兵围之，数攻不下，〔数，所角翻。〕士卒死伤。帝召公卿、诸侯王问方略，皆曰：「宜重其购赏。」东海王阳独曰：「妖巫相劫，势无久立，其中必有悔欲亡者，但外围急，不得走耳。宜小挺缓，令得逃亡，〔贤曰：挺，解也。余据礼记月令，挺重囚。挺，宽也，音待鼎翻。〕逃亡，则一亭长足以禽矣。」帝然之，即敕宫彻围缓贼，贼众分散。夏四月，拔原武，斩臣、镇等。

     马援进击征侧余党都阳等，至居风，降之；〔贤曰：居风，县名，属九真郡，今爱州。交州记曰：居风有山，出金牛，往往夜见，光耀十里。山有风门，常有风。〕峤南悉平。〔贤曰：峤，岭峤也。尔雅曰：山锐而高曰峤；居庙翻。考异曰：援传作「都羊」，帝纪作「都阳」，今从纪又帝纪：「十八年四月，遣援击交趾。十九年四月，斩侧、贰等，因击都阳等，降之。」援传：「十七年，拜伏波将军，讨侧、贰。十八年春，军至浪泊，明年正月，斩侧、贰。」盖纪之所书者，援奏破侧、贰及传侧、贰首至雒之时也。沈怀远南越志云：「征侧奔入金溪穴中，二年乃得之。」援传近是，今从之。〕援与越人申明旧制以约束之，自后骆越奉行马将军故事。〔贤曰：骆者，越别名。林邑记曰：日南、卢容、浦过、铜鼓外越。铜鼓即骆越也；有铜鼓，因得其名。马援取其鼓以铸铜马。〕

     闰月，戊申，进赵、齐、鲁三公爵皆为王。

     郭后既废，太子强意不自安。郅恽说太子曰：「久处疑位，上违孝道，下近危殆，〔说，输芮翻。处，昌吕翻。近，其靳翻。〕不如辞位以奉养母氏。」太子从之，数因左右及诸王陈其恳诚，愿备藩国。〔数，所角翻。〕上不忍，迟回者数岁。六月，戊申，诏曰：「春秋之义，立子以贵。〔春秋公羊传曰：立嫡以长不以贤，立子以贵不以长。桓公何以贵﹖母贵也。母贵则子贵，予以母贵，母以予贵。〕东海王阳，皇后之子，宜承大统。皇太子强，崇执谦退，愿备藩国，父子之情，重久违之。〔重，难也。〕其以强为东海王，立阳为皇太子，改名庄。」

     袁宏论曰：夫建太子，所以重宗统，一民心也，非有大恶于天下，不可移也。世祖中兴汉业，宜遵正道以为后法。今太子之德未亏于外，内宠既多，嫡子迁位，可谓失矣。然东海归藩，谦恭之心弥亮；明帝承统，友于之情愈笃；〔论语：孔子曰：惟孝友于兄弟。〕虽长幼易位，兴废不同，父子兄弟，至性无间。夫以三代之道处之。〔间，古苋翻。处，昌吕翻。〕亦何以过乎！

     帝以太子舅阴识守执金吾，阴兴为卫尉，皆辅导太子。识性忠厚，入虽极言正议，及与宾客语，未尝及国事。帝敬重之，常指识以敕戒贵戚，激厉左右焉。兴虽礼贤好施，而门无游侠，〔西都之季，万章、楼护、陈遵等皆侠游于贵近之门，至于此时，亦有杜保、王盘之徒。好，呼到翻。施，式豉翻。侠，户颊翻。〕与同郡张宗、上谷鲜于裒不相好，〔姓谱：鲜于，本子姓，周武王封箕子于朝鲜，支子仲食采于于，因以鲜于为民。裒，蒲侯翻。〕知其有用，犹称所长而达之；友人张汜、杜禽，与兴厚善，以为华而少实，俱〔【章：十二行本「但」；乙十一行本同；孔本同。】〕私之以财，终不为言；〔少，诗沼翻。为，于伪翻。〕是以世称其忠。

     上以沛国桓荣为议郎，〔沛国，即沛郡，建武二十年，中山王辅徙封沛，始为国。续汉志：凡郎官皆主更直执戟，宿卫诸殿门，出充车骑；惟议郎不在直中。议郎，秩六百石。〕使授太子经。车驾幸太学，会诸博士论难于前，〔难，乃旦翻。〕荣辨明经义，每以礼让相厌，〔厌，服也，一叶翻。〕不以辞长胜人，儒者莫之及，特加赏赐。又诏诸生雅砍击磬，尽日乃罢。帝使左中郎将汝南锺兴授皇太子及宗室诸侯春秋，〔锺兴为公羊春秋，严氏学也。〕赐兴爵关内侯。兴辞以无功，帝曰：「生教训太子及诸王侯，非大功耶﹖」兴曰：「臣师少府丁恭。」于是复封恭，〔复，扶又翻。〕而兴遂固辞不受。

     陈留董宣为雒阳令。湖阳公主苍头白日杀人，因匿主家，吏不能得。及主出行，出奴骖乘，宣于夏门亭候之，〔雒阳十二城门，夏门位在亥。蔡质汉仪曰：雒阳十二城门，门一亭。贤曰：夏门，雒阳城北面西头门，门外有万寿亭。乘，绳证翻。〕驻车叩马，〔叩，近也。〕以刀画地，大言数主之失；〔数，所具翻。〕叱奴下车，因格杀之。主即还宫诉帝，帝大怒，召宣，欲棰杀之。〔棰，止蕊翻。〕宣叩头曰：「愿乞一言而死。」帝曰：「欲何言﹖」宣曰：「陛下圣德中兴，而纵奴杀人，将何以治天下乎﹖〔治，直之翻。〕臣不须棰，请得自杀！」即以头击楹，〔楹，柱也。〕流血被面。〔被，皮义翻。〕帝令小黄门持之。〔小黄门，宦者也，属少府。〕使宣叩头谢主，宣不从；强使顿之，〔强，其两翻。〕宣两手据地，终不肯俯。主曰：「文叔为白衣时，藏亡匿死，〔亡，谓亡命；死，谓犯死罪者。〕吏不敢至门；今为天子，威不能行一令乎﹖」帝笑曰：「天子不与白衣同！」因敕「强项令出！」〔贤曰：强项，言不低屈也。〕赐钱三十万；宣悉以班诸吏。由是能搏击豪强，京师莫不震慓。〔「慓」，当作「慓」。慓，音匹妙翻。前书音义曰：慓，疾也；非此义。章：十二行本正作「栗」；孔本同。〕

     九月，壬申，上行幸南阳；进幸汝南南顿县舍，置酒会，赐吏民，复南顿田租一岁。〔复，芳目翻；下同。〕父老前叩头言：「皇考居此日久，陛下识知寺舍，〔贤曰：光武尝从皇考至南顿，故识知官府舍字。风俗通曰：寺者，嗣也；理事之吏嗣续于其中也。又曰：寺，司也；诸官府所止皆曰寺。〕每来辄加厚恩，愿赐复十年。」帝曰：「天下重器，常恐不任，〔任，音壬，胜也。〕日复一日，〔日复之复，扶又翻；下复增同。〕安敢远期十岁乎！」吏民又言：「陛下实惜之，何言谦也！」帝大笑，复增一岁。进幸淮阳、梁、沛。

     西南夷栋蚕反，杀长吏；诏武威将军刘尚讨之。路由越巂，〔巂，音髓。〕邛谷王任贵恐尚既定南边，威法必行，己不得自放纵；即聚兵起营，多酿毒酒，欲先劳军，〔劳，力到翻。〕因袭击尚。尚知其谋，即分兵先据邛都，〔越巂郡治邛都，任贵所据。未白曰：汉邛都县，唐为巂州越巂县。〕遂掩任贵，诛之。

     二十年〔（甲辰、四四）〕

     春，二月，戊子，车驾还宫。

     夏，四月，庚辰，大司徒戴涉坐入故太仓令奚涉罪，下狱死。〔无罪加之以罪曰入。百官志：太仓令属大司农，主受郡国漕转谷，秩六百石。下，遐稼翻。〕帝以三公连职，策免大司空窦融。

     广平忠侯吴汉病笃，车驾亲临，问所欲言，对曰：「臣愚，无所知识，惟愿陛下慎无赦而已。」〔五月，辛亥，汉薨；诏送葬如大将军霍光故事。〔事见二十四卷宣帝地节二夫。〕

     汉性强力，每从征伐，帝未安，常侧足而立。诸将见战陈不利，〔陈，读曰阵。〕或多惶惧，失其常度，汉意气自若，方整厉器械，激扬吏士。帝时遣人观大司马何为，还言方修战攻之具，乃叹曰：「吴公差强人意，隐若一敌国矣！」〔贤曰：隐，威重之貌，言其威重若敌国。〕每当出师朝受诏，夕则引道，初无辨〔【章：十二行本「辨」作「办」；乙十一行本同。】〕严之日。〔辨，皮苋翻，具也。贤曰：严，即装也，避明帝讳改之。〕及在朝廷，斤斤谨质，形于体貌。〔尔雅曰：明明、斤斤，察也。李巡曰：斤斤，精详之察也。孙炎曰：谨慎之察也。斤，音靳。〕汉尝出征，妻子在后买田业，汉还，让之曰：「军师在外，吏士不足，何多买田宅乎！」遂尽以分与昆弟、外家。故能任职以功名终。

     匈奴寇上党、天水，遂至扶风。〔郡国志：上党郡，在雒阳北一千五百里；天水郡，在雒阳西二千里。〕

     帝苦风眩，疾甚，以阴兴领侍中，受顾命于云台广室。〔贤曰：尚书曰：成王将崩，命召公作顾命。孔安国注云：临终之命曰顾命。顾，音古。雒阳南宫有云台、广德殿。余谓广室者，寝殿也。据晋书元帝纪有司奏太极殿广室施绛帐，帝令夏施青练帷，冬施青布，则广室之为寝殿明矣。〕会疾瘳，召见兴，〔见，贤遍翻。〕欲以代吴汉为大司马，兴叩头流涕固让，曰：「臣不敢惜身，诚亏损圣德，不可苟冒！」至诚发中，感动左右，帝遂听之。太子太傅张湛，自郭后之废，称疾不朝，帝强起之，欲以为司徒，湛固辞疾笃，不能复任朝事，〔强，其两翻。复，扶又翻。任，音壬。朝，直遥翻。〕遂罢之。

     六月，庚寅，以广汉太守河内蔡茂为大司徒，太仆朱浮为大司空。壬辰，以左中郎将刘隆为骠骑将军，行大司马事。

     乙未，徙中山王辅为沛王。以郭况为大鸿胪，帝数幸其第，赏赐金帛，丰盛莫比，〔况，郭后弟也，数恩况者，以慰后心耳。数，所角翻。〕京师号况家为「金穴」。

     秋，九月，马援自交趾还，平陵孟冀迎劳之。〔劳，力到翻。〕援曰：「方今匈奴、乌桓尚扰北边，欲自请击之，男儿要当死于边野，以马革裹尸还葬耳，何能卧上在儿女子手中邪！」冀曰：「谅！为烈士当如是矣！」

     冬，十月，甲午，上行幸鲁、东海、楚、沛国。〔皆诸皇子封国也，后东海王强兼食鲁郡而都于鲁，时犹为鲁王兴国。〕

     十二月，匈奴寇天水、扶风、上党。

     壬寅，车驾还宫。

     马援自请击匈奴，帝许之，使出屯襄国，〔贤曰：襄国，县名，属赵国，今邢州龙冈县。诏百官祖道。〕援谓黄门郎梁松、窦固曰：「凡人富贵，当使可复贱也；如卿等欲不可复贱，〔复，扶又翻。〕居高坚自持。勉思鄙言！」松，统之子；固，友之子也。

     刘尚进兵与栋蚕等连战，皆破之。

     二十一年〔（乙巳、四五）〕

     春，正月，追至不韦，〔孙盛蜀谱曰：初，秦徙吕不韦子弟宗族于蜀；汉武帝开西南夷，置郡县，徙吕氏以充之，因置不韦县。华阳国志曰：武帝通博南山，置不韦县，徙南越相吕嘉子孙、宗族实之，因名不韦，以章其先人恶行也。郡国志：本属益州郡，明帝永平二年，分置永昌郡，治不韦。史记正义：不韦县，北去叶榆六百里。〕斩栋蚕帅，西南诸夷悉平。〔帅，所类翻。〕

     乌桓与匈奴、鲜卑连兵为寇，代郡以东尤被乌桓之害；〔被，皮义翻。〕其居止近塞，〔近，其靳翻。〕朝发穹庐，暮至城郭，五郡民庶，家受其辜，〔五郡，谓代郡、上谷、渔阳、右北平、辽西也。〕至于郡县损坏，百姓流亡，边陲萧条，无复人。秋，八月，帝遣马援与谒者分筑堡塞，稍兴立郡县，或空置太守、令、长，招还人民。乌桓居上谷塞外白山者最为强富，援将三千骑击之，无功而还。〔考异曰：刘昭注补后汉书志亦谓之续汉志，其郡国志注云「中郎将马援」，误也。帝纪「冬十月，遣援出塞击乌桓」，援传：「十二月，出屯襄国，明年秋，将三千骑出高柳。」袁纪在八月祭肜事前。今从之。〕

     鲜卑万余骑寇辽东，太守祭肜率数千人迎击之，自被甲陷陈；〔被，皮义翻。陈，读曰阵。〕虏大奔，投水死者过，遂穷追出塞；虏急，皆弃兵裸身散走。是后鲜卑震怖，畏肜，不敢复窥塞。〔裸，郎果翻。怖，普布翻。复，扶又翻。〕

     冬，匈奴寇上谷、中山。

     莎车王贤浸以骄横，欲兼并西域，数攻诸国，〔横厏孟翻。数，所角翻。〕重求赋税，诸国愁惧。车师前王、鄯善、焉耆等十八国俱遣子入侍，献其珍宝；及得见，皆流涕稽首，〔鄯，上扇翻。稽，音启。〕愿得都护。帝以中国初定，北边未服，皆还其侍子，〔史所谓量时度力也。〕厚赏赐之。诸国闻都护不出，而侍子皆还，大忧恐，乃与敦煌太守檄，〔郭，徒门翻。〕「愿留侍子以示莎车，言侍子见留，都护寻出，冀且息其兵。」裴遵以状闻，帝许之。

     二十二年〔（丙午、四六）〕

     春，闰正月，丙戌，上幸长安；二月，己巳，还雒阳。

     夏，五月，乙未晦，日有食之。

     秋，九月，戊辰，地震。

     冬，十月，壬子，大司空朱浮免；癸丑，以光禄勋杜林为大司空。

     初，陈留刘昆为江陵令，县有火灾，昆向火叩头，火寻灭；〔江陵县，属南郡。〕后为弘农太守，虎皆负子渡河。帝闻而异之，征昆代林为光禄勋。帝问昆曰：「前在江陵，反风灭火，后守弘农，虎北渡河，行何德政而致是事﹖」对曰：「偶然耳。」左右皆笑，帝叹曰：「此乃长者之言也！」顾命书诸策。〔策，简策，编简为之。汉制：天子策书，长二尺。国史亦用简策。此书诸策，即史策也。尚书古文书以八寸策。〕

     是岁，青州蝗。〔青州部济南、平原、乐安、北海、东莱、齐国。〕

     匈奴单于舆死，子左贤王乌达鞮侯立；复死，〔鞮，丁奚翻。弟左翻王蒲奴立。匈奴中连年旱蝗，赤地数千里，〔赤地，言在地之物皆尽。〕人畜饥疫，死耗太半。〔贤曰：三分损二为太半。〕单于畏汉乘其敝，乃遣使诣渔阳求和亲；帝遣中郎将李茂报命。〔考异曰：「是岁匈奴日逐王比遣使诣渔阳请和亲，使茂报命。按明年又有「比遣使诣西河内附。」然则茂所报者，非比也。今从南匈奴傅。〕

     乌桓乘匈奴之弱，击破之，匈奴北徙数千里，幕南地空。诏罢诸边郡亭候、吏卒，以币帛招降乌桓。〔降，户江翻。〕

     西域诸国侍子久留敦煌，皆愁思亡归。莎车王贤知都护不至，击破鄯善，攻杀龟兹王。〔龟兹，前书音丘兹。贤曰：今龟，音丘勿翻；兹音沮惟翻；盖急言耳。〕鄯善王安上书：「愿复遣子入侍，〔复，扶又翻；下同。〕更请都护；都护不出，诚迫于匈奴。」帝报曰：「今使者大兵未能得出，如诸国力不从心，东西南北自在也。」，〔任其所从。〕于是鄯善、车师复附匈奴。

     班固论曰：孝武之世，图制匈奴，患其兼从西国，结党南羌，〔南羌，即湟中诸羌。从，子容翻。〕乃表河曲列四郡，〔四郡：武威、张掖、酒泉、敦煌也。〕开玉门，通西域，以断匈奴右臂，隔绝南羌、月氏；〔断，丁管翻。氏，音支。〕单于失援，由是远遁，而幕南无王庭。遭值文、景玄默，养民五世，〔高、惠及吕后、文、景为五世。〕财力有余，士马强盛，故能睹犀布、樯瑁，〔樯，音代。瑁，音妹。〕则建珠箧七郡；感蒟酱、竹杖，则开牂柯、越巂；〔蒟，音矩。牂，音臧。巂，音髓。〕闻天马、蒲陶，则通大宛、安息；自是殊方异物，四面而至。于是开苑囿，广宫室，盛帷帐，美服玩，设酒池肉林以飨四夷之客，作鱼龙角抵之戏以观视之；〔观，古玩翻。师古曰：视，读曰示，观视之者，示之令观也。〕及赂遗赠送，〔遗，于季翻。〕万里相奉，师旅之费，不可胜计。〔胜，音升。〕至于用度不足，乃榷酒酤，〔椎，古岳翻。酤，古暮翻。〕筦盐铁，铸白金，造皮币，算至车船，租及六畜。〔畜，许救翻。〕民力屈，〔屈，其勿翻。〕财用竭，因之以凶年，寇盗并起，道路不通，直指之使始出，衣绣杖斧，断斩于郡国，〔使，疏吏翻。衣，于既翻。断，丁乱翻。〕然后胜之。是以末年遂弃轮台之地而下哀痛之诏，岂非仁圣之所悔哉！〔事并见武帝纪。〕

     且通西域，近有龙堆，远则葱岭，身热、头痛、悬度之阨，淮南、杜钦、扬雄之论，皆以为此地所以界别区域，绝外内也。〔别，彼列翻。〕西域诸国，各有君长，兵众分弱，无所统一，虽属匈奴，不相亲附；匈奴能得其马畜、旃罽而不能统率，与之进退。〔畜，许救翻。〕与汉隔绝，道里又远，得之不为益，弃之不为损，盛德在我，无取于彼。故自建武以来西域思汉威德，咸乐内属，数遣使置质于汉，〔乐，音洛。数，所角翻。质，音致，谓侍子也。〕愿请都护。圣上远览古今，因时之宜，辞而未许；虽大禹之序西戎，周公之让白雉，太宗之却走马，义兼之矣！〔禹贡曰：西戎即序。即，就也；序，次也。禹就而序之，非尚威服，致其贡物也。师古曰：昔周公相成王，越裳氏重九译而献白雉。成王问周公，公曰：「德不加焉，则君子不飨其质，政不施焉，则君子不臣其远；吾何以获此物也﹖」译曰：「吾受命、国之黄耇曰：『久矣天之无烈雨也，意者中国有圣人乎﹖』」然后归之王，称先王之神所致，以荐宗庙。却走马事见十三卷文帝元年。〕

 

