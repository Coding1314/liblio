卷第四十四【汉纪三十六】起强圉协洽（丁未），尽上章涒滩（庚申），凡十四年。

     世祖光武皇帝下

     建武二十三年〔（丁未、四七）〕

     春，正月，南郡蛮叛；〔郡国志：南郡，在雒阳南一千五百里。蛮，即缘沔诸山蛮也。杜佑曰：时南郡潳山蛮反，刘尚讨破之，徙其种人七千余口，置江夏界中，其后沔中蛮是也。〕遣武威将军刘尚讨破之

     夏，五月，丁卯，大司徒蔡茂薨。

     秋，八月，丙戌，大司空杜林薨。

     九月，辛未，以陈留〔【章：十二行本「留」下有「太守」二字；乙十一行本同；孔本同；张校同。】〕玉况为大司徒。〔贤曰：玉，音肃，姓也。〕

     冬，十月，丙申，以太仆张纯为大司空。

     武陵蛮精夫相单程等反，〔秦昭王使白起伐楚，略取蛮夷，始置黔中郡；汉兴，改为武陵。范书曰：长沙武陵蛮名渠帅曰精夫，盘瓠之后也。〕遣刘尚发兵万余人泝沅水入武溪击之。〔贤曰：沅水出牂柯故且兰，东北经辰州、潭州、岳州，经洞庭湖入江。武溪，在今辰州卢溪县西百八十里，即五溪之一也。沅，音元。〕尚轻敌深入，蛮乘险邀之，尚一军悉没。

     初，匈奴单于舆弟右谷蠡王知牙师以次当为左贤王，〔谷蠡，音鹿黎。〕左贤王次即当为单于。单于欲传其子，遂杀知牙师。乌珠留单于有子曰比，为右薁鞬日逐王，〔薁，音郁。鞬，居言翻。〕领南边八部。比见知牙师死，出怨言曰：「以兄弟言之，右谷蠡王次当立；以子言之，我前单于长子，我当立！」〔呼韩邪单于约其诸子以兄弟次相传，单于舆杀其弟知牙师而立其子，乱呼韩邪之约，而比则乌珠留之长子也。比自谓若父子相传，则乌珠留死，比当立为单于，何待至舆而始传其子也。师古曰：谷，音鹿。蠡，卢奚翻。〕遂内怀猜惧，庭会稀阔。〔匈奴诸王岁正月会单于庭。〕单于疑之，乃遣两骨都侯监领比所部兵。〔监，古衔翻。〕及单于蒲奴立，比益恨望，密遣汉人郭衡奉匈奴地图诣西河太守求内附。〔郡国志：西河郡，在雒阳北千二百里。守，式又翻。〕两骨都侯颇觉其意，会五月龙祠，〔匈奴诸王每岁五月会龙城祠。南匈奴传曰：匈奴俗岁有三龙祠，常以正月、五月、九月戊日。〕劝单于诛比。比弟渐将王在单于帐下，〔南匈奴传：大臣贵者左贤王，次左谷蠡王，次右贤王，次右谷蠡王，谓之四角。次左、右日逐王，次左、右温禺鞮王，次左、右斩将王，是为六角。「渐」，当作「斩」，传写误加水旁耳。〕闻之，驰以报比。比遂聚八部兵四五万人，待两骨都侯还，欲杀之。骨都侯且到，知其谋，亡去。单于遣万骑击之，见比众盛，不敢进而还。

     是岁，鬲朱祜卒。〔范书朱祜传：二十四年卒。〕祜为人质直，尚儒学；为将多受降，〔将，即亮翻。降，户江翻。〕以克定城邑为本，不存首级之功。又禁制士卒不得虏掠百姓，军人乐放纵，〔乐，音洛。〕多以此怨之。

     二十四年〔（戊申、四八）〕

     春，正月，乙亥，赦天下。

     匈奴八部大人共议立日逐王比为呼韩邪单于，款五原塞，愿永为藩蔽，扞御北虏。事下公卿，〔下，遐稼翻。〕议者皆以为「天下初定，中国空虚，夷狄情伪难知，不可许。」五官中郎将取国〔五官中郎将，掌五官郎。杜佑曰：汉制，三署郎，年五十以上属五官，其次分属左、右署。〕独以为「宜如孝宣故事，受之，〔事见二十七卷宣帝甘露、黄龙间。〕令东扞鲜卑，北拒匈奴，率厉四夷，完复边郡。」〔时边郡皆创残，有南匈奴为扞蔽，则可以完复矣。〕帝从之。

     秋七月，武陵蛮寇临沅；〔贤曰：临沅，县名，属武陵郡，故城在今郎州武陵县。〕遣谒者李嵩、中山太守马成讨之，不克。马援请行，帝愍其老，未许，援曰：「臣尚能被甲上马。」〔被，皮义翻。〕帝令试之。援据鞍顾眄，以示可用，帝笑曰：「矍铄哉是翁！」〔贤曰：矍铄，勇貌也。〕遂遣援率中郎将马武、耿舒等将四万余人征五溪。〔郦道元注水经云：武陵有五溪，谓雄溪、横溪、西溪、潕溪、辰溪，悉是蛮夷所居，故谓五溪，皆盘瓠之子孙也。土俗「雄」作「熊」，「樠」作「朗」，「潕」作「武」。贤曰：五溪在今辰州界。〕援谓友人杜愔曰：「吾受厚恩，年迫日索，〔索，尽也。愔，于今翻。索，昔各翻。〕常恐不得死国事；今获所愿，甘心瞑目，但畏长者家儿或在左右，或与从事，殊难得谓，介介独恶是耳！」〔贤曰：长者家儿，谓权要子弟等。介介，犹耿耿也。余谓调，和也。援固已虑耿舒之难与共事，梁松、窦固之迩言矣。恶，乌路翻。〕

     冬，十月，匈奴日逐王比自立为南单于，遣使诣阙奉藩称臣。上以问朗陵候臧宫。〔贤曰：朗陵，县名，属汝南郡，故城在今豫州朗山县西南。〕宫曰：「匈奴饥疫分争，臣愿得五千骑以立功。」帝笑曰：「常胜之家，难与虑敌，吾方自思之。」

     二十五年〔（己酉、四九）〕

     春，正月，辽东徼外貊人寇边，〔徼，古吊翻。貊，莫百翻。〕太守祭肜招降之。〔降，户江翻。〕肜又以财利抚纳鲜卑大都护偏何，使招致异种，骆驿款塞。〔种，章勇翻。骆驿，相继也。款，叩也，至也。〕肜曰：「审欲立功，当归击匈奴，斩送头首，乃信耳。」偏何等即击匈奴，斩首二千余级，持头诣郡。其后岁岁相攻，辄送首级，受赏赐。自是匈奴衰弱，边无寇警，鲜卑、乌桓并入朝贡。〔朝，直遥翻。〕肜为人质厚重毅，抚夷狄以恩信，故皆畏而爱之，得其死力。

     南单于遣其弟左贤王莫〔莫者，左贤王之名。〕将兵万余人击北单于弟薁鞬左贤王，生获之；北单于震怖，〔怖，普有翻。〕却地千余里。北部薁鞬骨都侯与右骨都侯率众三万余人归南单于。三月，南单于复遣使诣阙贡献，求使者监护，〔复，扶又翻。监，古衔翻。〕遣侍子，修旧约。〔旧约，宣帝旧约。〕

     戊申晦，日有食之。

     马援军至临乡，〔水经注：武陵郡沅南县，建武中所置县，在沅水之阴，因此沅南为名，县治故城，昔马援讨临乡□筑也。〕击破蛮兵，斩获二千余人。

     初，援尝有疾，虎贲中郎将梁松来候之，〔虎贲中郎将，掌虎贲郎。贲，音奔。〕独拜下，援不答。松去后，诸子问曰：「梁伯孙，帝伲，〔梁松，字伯孙，尚帝女舞阴公主。尔雅曰：女子之夫为伲。〕贵重朝廷，公卿已下莫不惮之，大人柰何独不为礼﹖」援曰：「我乃松父友也，虽贵，何得失其序乎！」

     援兄子严、敦并喜讥议，〔贤曰：喜，许吏翻。〕通轻侠，援前在交趾，还书诫之曰：「吾欲汝曹闻人过失，如闻父母之名，耳可得闻，口不可得言也。好论议人长短，〔好，呼到翻；下同。〕妄是非政法，〔贤曰：谓讥刺时政也。〕此吾所大恶也；宁死，不愿闻子孙有此行也。〔恶，乌路翻。行，下孟翻；下同。〕龙伯高敦厚周慎，口无择言，谦约节俭，廉公有威，吾爱之重之，愿汝曹效之。杜季良豪侠好义，忧人之忧，乐人之乐，〔乐，音洛。〕父丧致客，数郡毕至，吾爱之重之，不愿汝曹效也。效伯高不得，犹为谨敕之士，所谓『刻鹄不成尚类鹜』者也；〔贤曰：鹜，鸭也。鹜，莫卜翻。毛晃曰：舒凫俗谓之鸭，可畜而不能高飞者曰鸭，野生而高飞者曰鹜。〕效季良不得，陷为天下轻薄子，所谓『画虎不成反类狗』者也。伯高者，山都长龙述也；〔龙，姓；述名。贤曰：山都，县名，属南阳郡，旧南阳之赤乡，秦以为县，故城在今襄州义清县东北。长，知两翻。〕季良者，越骑司马杜保也；〔百官志：越骑校尉，其属有司马，秩千石。〕皆京兆人。会保仇人上书，讼「保为行浮薄，乱群惑众，伏波将军万里还书以诫兄子，而梁松、窦固与之交结，将扇其轻伪，败乱诸夏。」〔败，补迈翻。〕书奏，帝召责松、固，以讼书及援诫书示之，松、固叩头流血，而得不罪。诏免保官，握拜龙述为零陵太守。〔贤曰：零陵，今永州。守，式又翻。〕松由是恨援。

     及援讨武陵蛮，军次下隽，〔贤曰：下隽县名，属长沙国，故城在今辰州沅陵县。宋白曰：岳州巴陵县，汉地理地，下隽县，属长沙郡，在今鄂州蒲圻县界，即此地。按水经，江水东至长沙下隽县北，澧水、资水、沅水合，东流注之，则宋说为是，贤说非。隽，子兖翻。〕有两道可入，从壶头则路近而水崄，〔水经注：夷水南出夷山，北流注沅。夷山，东接壶头山，山下水际有马援停军处。贤曰：壶头山在今辰州沅陵东。〕从充则涂夷而运远。〔贤曰：充，县名，属武陵郡。充，昌容翻。〕耿舒欲从充道；援以为弃日费粮，不如进壶头，搤其喉咽，〔搤，持也。咽，音烟；候龙也。〕充贼自破；以事上之，〔上，时掌翻；下同。〕帝从援策。进营壶头，贼乘高守隘，水疾，船不得上；会暑甚，士卒多疫死，援亦中病，乃穿岸为室以避炎气。〔武陵记曰：壶头山边有石窟，即援所穿室也。中，竹仲翻。〕贼每升险鼓噪，援辄曳足以观之，左右哀其壮意，莫不为之流涕。〔为，于伪翻。〕耿舒与兄好时候弇书曰：〔好时县，属扶风。时，音止。〕「前舒上书当先击充，粮虽难运而兵马得用，军人数万，争欲先奋。今壶头竟不得进，大众怫郁行死，〔师古曰：怫郁，忧不乐也。怫，符弗翻。怫郁，气蕴积而不得舒也。行死，谓行将疫死也。〕诚可痛惜！前到临乡，贼无故自致，若夜击之，即可殄灭，伏波类西域贾胡，到一处辄止，〔贤曰：言似商胡，所至之处辄停留也。贾，音古。〕以是失利。今果疾疫，皆如舒言。」弇得书奏之，帝乃使梁松乘驿责问援，因代监军。〔监，古衔翻。〕

     会援卒，松因是构陷援。帝大怒，追收援新息侯印绶。〔郡国志：新息，侯国，属汝南郡。应劭曰：古息国，其后东徙，加「新」字。〕初，在交趾，常饵薏苡，〔神农本草经曰：薏苡味甘，微寒，主风湿痹，下气，除&#65533;为岳葬臐A久服轻身益气。〕实能轻身，胜障气，〔障，与瘴同。〕军还，载之一车。及卒后，有一书谮之者，以为前所载还皆明珠文犀。〔文犀，犀之有文彩者。〕帝益怒。

     援妻孥惶惧，〔孥，音奴，子也。〕不敢以丧还旧莹，葬域西，〔贤曰：，草也，以不归旧茔，时权葬，故称。马援传作「城西」。章：乙十一行本正作「城西」。张校云：「域」作「城」，误。说文曰：茔，墓地。广雅曰：茔域，葬地也。〕宾客故人，莫敢吊会。〔不敢吊及会葬。〕严与援妻子草索相连，诣阙请罪。〔索，昔各翻。〕帝乃出松书以示之，方知所坐，上书诉冤，前后六上，辞甚哀切。〔上，时掌翻；下同。〕

     前云阳令扶风朱勃〔云阳县，属左冯翊，有秦云阳宫。钩弋夫人葬云阳，昭帝为起云陵邑，后为县。〕诣阙上书曰：「窃见故伏波将军马援，拔自西州，钦慕圣义，间关险难，〔难，乃旦翻。〕触冒万死，经营陇、冀，〔谓征隗嚣时也。〕谋如涌泉，势如转规，〔规，圆也。〕兵动有功，师进辄克。诛锄先零，飞矢贯胫；〔零，音怜。建武十一年，援击破先零，飞矢贯胫。胫，形定翻。〕出征交趾，与妻子生诀。〔征交趾事见上卷十七年、十八年、十九年。〕间复南讨，〔复，扶又翻。〕立陷临乡，师已有业，〔业，绪也。〕未竟而死；吏士虽疫，援不独存。夫战或久而立功，或以速而致败，深入未必为得，不进未必为非，人情岂乐久屯绝地不生归哉！〔乐，音洛。〕惟援得事朝廷二十二年，北出塞漠，〔谓讨乌桓。〕南渡江海，触冒害气，僵死军事，名灭爵绝，国土不传，海内不知其过，众庶未闻其毁，家属杜门，葬不归墓，怨隙并兴，宗亲怖栗，〔怖，普布翻。〕死者不能自列，生者莫为之讼，〔为，于伪翻。〕臣窃伤之！夫明主醲于用赏，约于用刑，高祖尝与陈平金四万斤以间楚军，不问出入所为，〔事见十卷高帝三年。间，古苋翻。〕岂复疑以钱谷间哉！〔复，扶又翻。〕愿下公卿，平援功罪，宜绝宜续，以厌海内之望。」〔下，遐稼尔。厌，一叶翻。〕帝意稍解。

     初，勃年十二，能诵诗、书，常候援兄况，辞言娴雅，〔贤曰：娴，音闲。娴雅，犹言沈静也；余谓娴，习也。屈原传：娴于辞令。〕援裁知，见之自失。况知其意，乃自酌酒慰援曰：「朱勃小器速成，智尽耳，卒当从汝禀学，〔卒，子恤翻；终也。贤曰：禀，受也。〕勿畏也。」勃未二十，右扶风请试守渭城宰。〔前书音义曰：试守者，试守一岁乃为真，食其全俸。贤曰：渭城，县名，故城在今咸阳县东北。〕及援为将军封候，而勃位不过县令。援后虽贵，常待以旧恩而卑侮之，勃愈身自亲。及援遇谗，唯勃能终焉。

     谒者南阳宗均监援军，〔「宗均」，列传作「宋均」。赵明诚金石录有汉司空宗俱碑。按后汉宋均传：均族子意，意孙俱，灵帝时为司空。余尝得宗资墓前碑龟膊上刻字，因以后汉帝纪及姓苑、姓纂诸书参考，以谓自均以下，其姓皆作「宗」，而列传转写为「宋」，误也。后得此碑，益知前言之不缪。〕援既卒，军士疫死者太半，蛮亦饥困。均乃与诸将议曰：「今道远士病，不可以战，欲权承制降之，何如﹖」诸将皆伏地莫敢应。〔降，户江翻。〕均曰：「夫忠臣出竟，有可以安国家，专之可也。」〔公羊传曰：聘礼，大夫受命不受辞，出境有可以安社稷，全国家者，则专之可也。竟，读曰境。〕乃矫制调伏波司马吕种守沅陵长，〔调，徒吊翻。〕命种奉诏书入虏营，告以恩信，因勒兵随其后。蛮夷震怖，冬十月，共斩其大帅而降。〔帅，所类翻。〕于是均入贼营，散其众，遣归本郡，为置长吏而还，〔为，于伪翻。还，从宣翻，又如字。〕群蛮遂平。均未至，先自劾矫制之罪；〔劾，户概翻，又户得翻。〕上嘉其功，迎，赐以金帛，令过家上耱。〔受命而出，未复命则不当先过家，今使过家上耱，所以示宠荣也。上，时掌翻。〕

     是岁，辽西桓大旦等率众内属，〔考异曰：帝纪今春既着乌桓来朝。岁末又纪是岁乌桓朝贡内属。盖始独大人来朝，后乃率种族内属耳。〕诏封乌桓渠帅为侯、王、君长者八十一人，〔帅，所类翻。长，知两翻。〕使居塞内，布于缘边诸郡，令招来种人，〔种，章勇翻。〕给其衣食，遂为汉侦候，〔侦，丑郑翻。〕助击匈奴、鲜卑。时司徒掾班彪上言：「乌桓天性轻黠，好为寇贼，若久放纵而无总领者，必复掠居人，〔掾，俞绢翻。黠，下八翻。好，呼到翻。复，扶又翻。〕但委主降掾吏，〔贤曰：盖当时权置也。降，户江翻。〕恐非所能制。臣愚以为宜复置乌桓校尉，〔西都置护乌桓校尉，至王莽时，乌桓叛，校尉由是罢。阚骃十三州志曰：护乌桓，拥节，秩比二千石，武帝置以护内附乌桓，既而并于匈奴中郎将。余据匈奴中郎将，亦此时方置，未知并于匈奴中郎将果何时也！校，户教翻。〕诚有益于附集，省国家之边虑。」帝从之，于是始复置校尉于上谷宁城，〔贤曰：宁城，县名。前书「宁」作「宁」、「宁」、「宁」两字通也。杜佑曰：宁城，在妫州郡怀戎县县西北，俗名西吐教城。〕开营府，并领鲜卑赏赐、质子，岁时互市焉。〔质，音致。〕

     二十六年〔（庚戌、五〇）〕

     正月，诏增百官奉，〔正月，诏增百官奉，〔百官志：大将军、三公奉，月三百五十斛；秩中二千石奉，月百八十斛；二千石，月百二十斛；此二千石，月百斛；千石，月九十斛；比千石，月八十斛；六百石，月七十斛；比六百石，月五十五斛；四百石，月五十斛；比四百石，月四十五斛；三百石，月四十斛；比三百石，月三十七斛；二百石，月三十斛；比二百石，月二十七斛；百石，月十六斛；斗食，月十一斛；佐史，月八斛。凡诸受奉，钱、谷各半。奉，音扶用翻。〕其千石已上，减于西京旧制，六百石已下，增于旧秩。

     初作寿陵。〔贤曰：初作陵，未有名，故号寿陵，盖取久长之义也。〕帝曰：「古者帝王之葬，皆陶人、瓦器、木车、茅马，使后世之人不知其处。太宗识终始之义，景帝能述遵孝道，遭天下反复，而霸陵独完受其福，岂不美哉！〔谓赤眉入长安，惟霸陵不掘。〕今所制地不过二三顷，无〔【章：十二行本「无」下有「为」字；乙十一行本同；张校同。】〕山陵陂池，裁令流水而已。〔贤曰：言不起山陵，裁令封土陂池不停水而已。陂，音普何翻。池，音徒河翻。〕使迭兴之后，与丘陇同体。」〔迭兴，谓易姓而王者。〕

     诏遣中郎将段彬、〔【章：十二行本「彬」作「郴」；乙十一行本同。彬，丑林翻。】〕副校尉王郁使南匈奴，立其庭，去五原西部塞八十里。〔地理志，五原西部都尉治田辟。师古曰：辟，读曰壁。〕使者令单于伏拜受诏，单于顾望有顷，乃伏称臣。拜讫，令译晓使者曰：「单于新立，诚凓于左右，愿使者众中无相屈折也。」诏听南单于入居云中，〔贤曰：云中，郡名，在今胜州北。宋白曰：汉云中故城，在胜州东北四十里榆林县界，赵武侯所筑。〕始置使匈奴中郎将，将兵卫护之。

     夏，南单于所获北虏薁鞬左贤王将其众及南部五骨都侯〔韩氏骨都侯、当于骨都侯、呼衍骨都侯、郎氏骨都侯、粟藉骨都侯，凡五。薁，音郁。鞬，居言翻。〕合三万余人畔归，去北庭三百余里，自立为单于。月余，日更相攻击，〔更，工衡翻。〕五骨都侯皆死，左贤王自杀，诸骨都侯子各拥兵自守。

     秋，南单于遣子入侍。诏赐单于冠带、玺绶、〔南匈奴传：黄金玺，盭緺绶。贤曰：盭，音戾，草名；以戾草染绶，因以为名，别汉诸侯王制。戾，绿色。緺，紫青色，音瓜。玺，斯氏翻。绶，音受。〕车马、金帛、甲兵、什器。〔贤曰：古之师行，二五为什，食器之类必供之，故曰什物、什具。今人通谓生生之具为什物。〕又转河东米糒二万五千斛，牛羊三万六千头以赡给之。〔糒，音备，糗也。〕令中郎将将弛刑五十人，随单于所处，参辞讼，察动静。〔弛刑者，弛刑徒也。说文：弓解曰弛。此谓解其罪而输作者。处，昌吕翻。考异曰：帝纪：今年春，使段彬赐玺绶，置使匈奴中郎将。据匈奴传，赐玺绶在秋，其置中郎将亦未知决在何时。或者今天春置之，至是更为之约束制度耳。〕单于岁尽辄遣奉奏，送侍子入朝，汉遣谒者送前侍子还单于庭，赐单于及阏氏、左、右贤王以下缯彩合万匹，岁以为常。〔阏，音烟。氏，音支。〕于是云中、五原、朔方、北地，定襄、鴈门、上谷、代八郡民归于本土。〔前此避匈奴内徙者，令皆归复本土。〕遣谒者分将弛刑，补治城郭，〔将，即亮翻；下同。治，直之翻。〕发遣边民在中国者布还诸县，皆赐以装钱，转给粮食。时城郭丘墟，扫地更为，上乃悔前徙之。〔徙民见上卷十五年。〕

     冬，南匈奴五骨都侯子复将其众三千人归南部，北单于使骑追击，悉获其众。南单于遣兵拒之，逆战不利，于是复诏单于徙居西河美稷，〔复，扶又翻。〕因使段彬、王郁留西河拥护之，〔使匈奴中郎将自是亦屯西河美稷。杜佑曰：汾州隰城县有美稷乡，即汉美稷县也。隰城，汉之兹氏县也。〕令西河长史岁将骑二千、弛刑五百人助中郎将卫护单于，冬屯夏罢，自后以为常。南单于既居西河，亦列置诸部王，助汉扞戌北地、朔方、五原、云中、定襄、鴈门、代郡，皆领部众，为郡县侦逻耳目。〔侦，丑郑翻。贤曰：逻，音力贺翻。〕北单于惶恐，颇还所掠汉民以示善意，钞兵每到南部下，〔钞，楚交翻。〕还过亭候，辄谢曰：「自击亡虏薁鞬日逐耳，〔薁，于六翻。鞬，居言翻。〕非敢犯汉民也。」

     二十七年〔（辛亥、五一）〕

     夏，四月，戊午，大司徒玉况薨。

     五月，丁丑，诏司徒、司空并去「大」名，〔去，羌吕翻。〕改大司马为太尉。骠骑大将军行大司马刘隆即日罢，以太仆赵熹为太尉，大司农冯勤为司徒。

     北匈奴遣使诣武威求和亲，〔自北地以东、南部分居塞内，北使不敢至塞下，故诣武威求和。贤曰：武威郡故城，在今凉州姑臧县西北，故凉城是也。〕帝召公卿廷议，不决；皇太子言曰：「南单于新附，北虏惧于见伐，故倾耳而听，争欲归义耳。今未能出兵反交通北虏，臣恐南单于将有二心，北虏降者且不复来矣。」〔复，扶又翻；下同。〕帝然之，告武威太守勿受其使。

     朗陵候臧宫、扬虎候马武上书曰：〔朗陵候国，汝南郡。水经注：扬虚县属平原，漯水径其东，商河发源于此。〕「匈奴贪利，无有礼信，穷则稽首，安则侵盗。〔稽，音启。〕虏今人畜疫死，旱蝗赤地，疲困乏力，不当中国一郡，万里死命，县在陛下；〔县，读曰悬；下同。〕福不再来，时或易失，岂宜固守文德而堕武事乎！〔左传曰：大福不再。蒯通曰：时难得而易失。易，以豉翻。堕，读曰隳。〕今命将临塞，厚县购赏，〔将，即亮翻。县，读曰悬。〕喻告高句骊、乌桓、鲜卑攻其左，〔句，如字，又音驹。骊，力知翻。〕发河西四郡、天水、陇西羌、胡击其右，如此，北虏之灭，不过数年。臣恐陛下仁恩不忍，谋臣狐疑，令万世刻石庂功不立于圣世！」诏报曰：「黄石公记曰：『柔能制刚，弱能制强。〔贤曰：黄不公即张良于下邳圮上所见老父，出一编书者。〕舍近谋远者，劳而无功；舍远谋近者，逸而有终。〔舍，读曰：舍。〕故曰：务广地者荒，务广德者强，有其有者安，贪人有者残。残灭之政，虽成必败。』今国无善政，灾变不息，百姓惊惶，人不自保，而复欲远事边外乎！孔子曰：『吾死季孙之忧不在颛臾。』〔见论语。〕且北狄尚强，而屯田警备，传闻之事，恒多失实。〔恒，户登翻。〕诚能举天下之半以灭大寇，岂非至愿！苟非其时，不如息民。」自是诸将莫敢复兵事者。

     上问赵熹以久长之计，熹请遣诸王就国。冬，上始遣鲁王兴、齐王石就国。〔兴，演之次子。石，章之子，演之嫡孙也。〕

     是岁，帝舅寿张恭侯樊宏薨。〔寿张县，属东平国，春秋曰良，汉曰寿良，帝避叔父赵王良讳，改曰寿张。宏，帝舅也．谥敬侯；曰恭侯，温公避国讳也。考异曰：袁纪「宏」皆作「密」，今从范书。〕宏为人，谦柔畏慎，每当朝会，辄迎期先到，俯伏待事；所上便宜，〔朝，直遥翻；下同。上，时掌翻。〕手自书写，毁削草本；公朝访逮，〔逮，及也。〕不敢众对。宗族染其化，未尝犯法。帝其重之。及病困，遗令薄葬，一无所用，以为棺柩一藏，不宜复见，〔复，扶又翻。〕如有腐败，伤孝子之心，使与夫人同坟异藏。〔古夫妇合葬，诗曰：谷则异室，死则同穴是也。同坟异藏自宏始。〕帝善其令，以书示百官，因曰：「今不顺寿张侯意，无以彰其德；且吾万岁之后，欲以为式。」

     二十八年〔（壬子、五二）〕

     春，正月，己巳，徙鲁王兴为北海王；以鲁益东海。帝以东海王强去就有礼，〔谓以天下让。〕故优以大封，食二十九县，赐虎贲、旄头，设锺虡之乐，〔汉官仪曰：虎贲千五百人，戴鹖尾，属虎贲中郎将。旄头，注见前。尔雅：木谓之虡，所以悬锺磬也。说文曰：虡饰为猛兽。虡，音巨。〕拟于乘舆。〔乘，绳证翻。〕

     夏，六月，丁卯，沛太后郭氏薨。

     初，马援兄子伲王盘，平阿候仁之子也。王莽败，盘拥富赀为游侠，〔侠，户颊翻。〕有名江、淮间。后游京师，与诸贵戚友善，援谓姊子曹训曰：「王氏，废姓也，子石当屏居自守，〔盘，字子石。屏，必郢翻。〕而反游京师长者，〔贤曰：长者，谓豪侠者也。余谓长者，正指诸贵戚耳，前所谓长者家儿，可以概推。〕用气自行，多所陵折，其败必也。」后岁余，盘坐事死；盘子肃复出入王侯邸第。〔复，扶又翻。〕时禁罔尚疏，诸王皆在京师，竞修名誉，招游士马。援谓司马吕种曰：「建武之元，名为天下重开，〔种，持中翻。重，直龙翻。〕自今以往，海内日当安耳。但忧国家诸子并壮而旧防未立，若多通宾客，则大狱起矣。〔贤曰：旧防，诸侯王子不许交通宾客。〕卿曹戒慎之！」至是，有上书告肃等受诛之家，为诸王宾客，虑因事生乱。会更始之子寿光侯鲤得幸于沛王，〔贤曰：寿光县，属北海郡，今青州县。〕怨刘盆子，结客杀故式侯恭。帝怒，沛王坐系诏狱，三日乃得出。因诏郡县收捕诸王宾客，更相牵引，〔更，工衡翻。〕死者以千数；吕种亦与其祸，〔与，读曰豫。〕临命叹曰：「马将军诚神人也！」

     秋，八月，戊寅，东海王强、沛王辅、楚王英、济南王康、淮阳延始就国。〔济，子礼翻。〕

     上大会群臣，问「谁可傅太子着﹖」群臣承望上意，皆言「太子舅执金吾原鹿侯阴识可。〔原鹿县，属汝南郡，春秋之鹿上也。可，言可任也。〕博士张佚正色曰：「今陛下立太子，为阴氏乎，为天下乎﹖即为阴氏，则阴侯可；为天下，则固宜用天下之贤才！」〔为，于伪翻。〕帝称善，曰：「欲置傅者，以辅太子也；今博士不难正朕，况太子乎！」即拜佚为太子太傅，以博士桓荣为少傅，赐以辎车、乘马。〔乘，绳证翻。〕荣大会诸生，陈其车马、印绶，曰：「今日所蒙，稽古之力也，可不勉哉！」

     北匈奴遣使贡马及裘，更乞和亲并请音乐，又求率西域诸国胡洛〔【章：十二行本「洛」作「客」；乙十一行本同；熊校同。】〕俱献见。帝下三府议酬答之宜，〔三府，太尉、司徒、司空府也。见，贤遍翻；下，遐稼翻。〕司徒掾班彪曰：「臣闻孝宣皇帝敕边守尉曰：『匈奴大国，多变炸，交接得其情，则却敌折冲；应对入其数，则反为轻欺。』〔数，术数也；言入其术中也。〕今北单于〔【章：十二行本「单于」作「匈奴」；乙十一行本同；孔本同；退斋校同。】〕见南单于来附，惧谋其国，故数乞和亲，〔数，所角翻；下同。〕又远驱牛马与汉合市，〔合市，与汉和合为市也。〕重遣名王，多所贡献，斯皆外示富强以相欺诞也。臣见其献益重，知其国益虚；归亲愈数，为惧愈多。然今既未获助南，则亦不宜绝北，羁縻之义，礼无不答。谓可颇加赏赐，略与所献相当，报答之辞，令必有适。〔贤曰：适，犹所也，言报答之辞，必令得所也。余谓适，当也，言报答之辞必有当乎事情也。〕今立草并上，曰：『单于不忘汉恩，追念先祖旧约，〔谓呼韩邪旧约也。上时掌翻。〕欲修和亲，以辅身安国，计议甚高，为单于嘉之！〔为，于伪翻。〕往者匈奴数有乖乱，呼韩邪、郅支自相雠隙，并蒙孝宣帝〔【章：十二行本「帝」上有「皇」字；乙十一行本同。】〕垂恩救护，故各遣侍子称藩保塞。其后郅支忿戾，自绝皇泽，而呼韩附亲，忠孝弥着。及汉灭郅支，遂保国传嗣，子孙相继。〔事并见前纪。〕今南单于携众向南，款塞归命，自以呼韩嫡长，次第当立，而侵夺失职，猜疑相背，数请兵将，归扫北庭，〔长，知两翻。背，蒲妹翻。将，即亮翻。〕策谋纷纭，无所不至。惟念斯言不可独听，〔惟，思也。〕又以北单于比年贡献，〔比，毗至翻。〕欲修和亲，故拒而未许，将以成单于忠孝之义。汉秉威信，总率万国，日月所照，皆为臣妾，殊俗百蛮，义无亲疏，服顺者褒赏，畔逆者诛罚，善恶之效，呼韩、郅支是也。今单于欲修和亲，款诚已达，何嫌而欲率西域诸国俱来献见！西域国属匈奴与属汉何异！单于数连兵乱，国内虚耗，贡物裁以通礼，何必献马裘！今赍杂缯五百匹，弓鞬韥丸一，〔贀曰：鞬，音居言翻。方言曰：藏弓为鞬，藏箭为韥。丸，即箭箙也。韥，与韣同；徒谷翻。〕矢四发，遗单于；〔遗，于季翻。〕又赐献马左骨都侯、右谷蠡王〔谷，音鹿。蠡，音黎。〕杂缯各四百匹，斩马剑各一。单于前言「先帝时所赐呼韩邪竽、瑟、空侯怭日败，〔竽管三十六簧。刘昫曰：女娲氏造匏，列管于匏上，内簧其中；尔邪谓之巢。大者曰禾，小者曰和。竽，煦也，立春之春，照生万物也。竽管三十六宫，管在左，和管十三宫，管居中。今之竽笙，并以木代匏而漆之，无复八音矣。瑟，注见前。空侯，世本云：空国侯所造。刘昫曰：汉武帝使乐人侯调所作，以祠太庙。或曰：侯晖所作，其声坎坎应节，谓之坎侯，声讹为箜篌；或谓师贤靡靡乐，非也。旧说一依琴制，今按，其形似瑟而小，七弦，用拨弹之如琵琶。〕愿复裁赐。」〔贤曰：言更请裁赐也。余谓裁，量也，量多少以赐也。复，扶又翻。〕念单于国尚安，方厉武节，以战攻为务，竽、瑟之用，不如良弓、利剑，故未以赍。朕不爱小物，于单于便宜，所欲遣驿以闻。』帝悉纳从之。

     二十九年〔（癸丑、五三）〕

     春，二月，丁巳朔，日有食之。

     三十年〔（甲寅、五四）〕

     春，二月，车驾东巡。群臣上言：「即位三十年，宜封禅泰山。」诏曰：「即位三十年，百姓怨气满腹，『吾谁欺，欺天乎！』『曾谓泰山不如林放乎！』〔论语记孔子之言。〕何事污七十二代之编录！〔贤曰：庄子曰：易姓而王，封于泰山，禅于梁父者，七十有二代；其有形兆垠堮，勒石凡千八百余处。许慎说文序曰：苍颉之初作书，盖依类象形，胡谓之文；其有形声相益，即谓之字。字者，言孳乳而滋多也。着于竹帛，谓之书。书者，如也。以迄五帝、三王之世，改易殊体，封于泰山者，七十有二代，靡有同焉。污，乌故翻。〕若郡县远遣吏上寿，盛称虚美，必髡，令屯田。」于是群臣不敢复言。〔复，扶又翻。〕

     甲子，上幸鲁济南；〔济，子礼翻。〕闰月，癸丑，还宫。

     有星孛于紫宫。〔孛，蒲内翻。〕

     夏，四月，戊子，徙左翊王焉为中山王。

     五月，大水。

     秋，七月，丁酉，上行幸鲁；冬，十一月，丁酉，还宫。

     胶东刚侯贾复薨。〔谥法：能补前过曰刚。此直以贾复刚毅而谥之耳。考异曰：本传在三十一年。今从袁纪。〕复从征伐，未尝丧败，数与诸将溃围解急，身被十二创。〔丧，息浪翻。数，所角翻。被，皮义翻。创，初良翻。〕帝以复敢深入，希令远征，而壮其勇节，常自从之，〔常以复自从也。〕故复少方面之勋。〔少，诗沼翻。〕诸将每论功伐，复未尝有言。帝辄曰：「贾君之功，我自知之。」

     三十一年〔（乙卯、五五）〕

     夏，五月，大水。

     癸酉晦，日有食之。

     蝗。

     京兆掾第五伦〔伦之先，齐诸田，徙长陵；诸田徙园陵者多，故以次第为氏。掾，俞绢翻。〕领长安市，公平廉介，市无奸枉。每读诏书，常叹息曰：「此圣主也，一见决矣。」等辈笑之曰：「尔说将尚不能下，〔贤曰：将谓州将。说，输芮翻。将，即亮翻。〕安能动万乘乎！」〔乘，绳证翻。〕伦曰：「未遇知己，道不同故耳。」后举孝廉，补淮阳医工长。〔百官志：王国官有礼乐长，主乐人；卫士长，主卫士，医工长，主医药；永巷长，主宫中婢使；祠祀长，主祠祀；皆比四百石。长，知两翻。〕

     中元元年〔（丙辰、五六）洪氏隶释曰：成都有汉蜀郡太守何君造尊楗阁碑，其未云「建

     武中元二年六月。」按范史本纪，建武止三十一年，次年改为中元，直书为中元元年。观此所刻，乃是虽别为中元，犹冠以建武，如文、景中元、后元之类也。又祭祀志载封禅后赦天下诏，明言云「改建武三十二年为建武中元元年。」东夷倭国传，「建武中元二年，来奉贡，」证据甚明。未莒公纪元通谱云：「纪、志俱出范史，必传写脱误，学者失于精审，以意删去。梁武帝大同、大通俱有『中』字，是亦宪章于此。司马公作通鉴，不取其说。」余按考异，温公非不不取宋说也，从袁、范书中元者，从简易耳。〕

     春，正月，淮阳王入朝，伦随官属得会见。〔见，贤遍翻。〕帝问以政事，伦因此酬对，帝大悦；明日，复特召入，与语至夕。〔复，扶又翻。〕帝谓伦曰：「闻卿为吏，篣妇公，〔篣，音彭。〕不过从兄饭，宁有之邪﹖」〔过，工禾翻。从，才用翻。饭，扶晚翻。〕对曰：「臣三娶妻，皆无父。少遭饥乱，〔少，诗照翻。〕实不敢妄过人食。众人以臣愚蔽，故生是语耳。」帝大笑。以伦为扶夷长，〔贤曰：扶夷县，属零陵郡，故城在今邵州武冈县东北。水经注：夫夷县在邵陵西。〕未到官，追拜会稽太守；〔会，古外翻。守，式又翻。〕为政清而有惠，百姓爱之。

     上读河图会昌符曰：「赤刘之九，会命岱崇。」〔风俗通曰：岱，始也。泰山，山之尊者，一曰岱宗。岱，始也；宗，长也。万物之始，阴阳交代，故为五岳之长。〕上感此文，乃诏虎贲中郎将梁松等按察〔【章：十二行本「察」作「索」；乙十一行本同。】〕河、雒谶文，言九世当封禅者凡三十六事。〔谶，楚谮翻。〕于是张纯等复奏请封禅，〔复，扶又翻。史记集注曰：泰山上筑土为坛以祭天，报天之功，故曰封。泰山下、小山上除地，报地之功，故曰禅。〕上乃许焉。诏有司求元封故事，当用方石再累，玉检、金泥。〔元封故事，武帝封禅故事也。用方石再累，置坛中，皆方五尺，厚一尺。用玉牒书藏方石，牒厚五寸，长尺三寸，广五寸。有玉检，又有石检十枚，列于石旁，东西各三，南北各二，皆长五尺，广三尺，厚七寸。检中刻三处，深四寸，方五寸，有盖。检用金缕五周，以水银和金以为泥。〕上以石功难就，欲因孝武故封石，置玉牒其中，梁松等争以为不可，乃命石工取完青石，无必五色。〔旧制用石，盖各依方色也。〕

     丁卯，车驾东巡，二月己卯，幸鲁，进幸泰山。辛卯，晨，祭天于泰山下南方，群神皆从，〔从，从祀之。从，才用翻。〕用乐如南郊。事毕，至食时，天子御辇登山，日中后，到山上，〔郭璞注山海经曰：泰山从山下至头，四十八里二八百步。〕更衣。〔易服，乃即事也。更，工衡翻。〕晡时，升坛北面，尚书令奉玉牒检，天子以二分玺亲封之，〔玺，斯氏翻。〕讫，太常命驺骑二千余人〔驺，侧尤翻。〕发坛上方石，尚书令藏玉牒已，复石覆讫，〔覆，敷救翻。〕尚书令以五寸印封石检。事毕，天子再拜。群臣称万岁，乃复道下。〔谓复故道而下山也。〕夜半后，上乃到山下，百官明旦乃讫。甲午，禅祭地于梁阴，〔梁父之阴也。禅，时战翻。〕以高后配，山川群神从，〔从，从祀也。从，才用翻。〕如元始中北郊故事。

     三月，戊辰，司空张纯薨。

     夏，四月，癸酉，车驾还宫；己卯，赦天下，改元。〔考异曰：续汉志云：「以建武三十二年为建武中元元年。」纪年通谱云：据纪、志俱出范氏，而所载不同，此必传写脱误。今官书累经校定，学者失于精审，但见纪元复有建武二字，辄以意删去，斯为缪矣。梁武帝大同、大通之号俱有「中」字，是亦宪章于此。今从袁纪、范书。〕

     上行幸长安；五月，乙丑，还宫。

     六月，辛卯，以太仆冯鲂为司空。〔鲂，符方翻。〕

     乙未，司徒冯勤薨。

     京师醴泉涌出，〔尔雅：甘雨时降，万物以嘉，谓之醴泉。〕又有赤草生于水崖，〔贤曰：赤草，朱草也。大戴礼曰：朱草日生一叶，至十五日以后，日落一叶，周而复始。〕郡国频上甘露。〔上，时掌翻；下同。〕群臣奏言：「灵物仍降，宜令太史撰集，以传来世。」〔贤曰：太史，史官之长也。撰，雏免翻。〕帝不纳。帝〔【章：十二行本「帝」作「常」；乙十一行本同；孔本同。】〕自谦无德，于〔【章：十二行本「于」作「每」；乙十一行本同；孔本同；熊校同。】〕郡国所上，辄抑而不当，故史官罕得记焉。

     秋，郡国三蝗。

     冬，十月，章未，以司隶校尉东莱李欣为司徒。〔郡国志：东莱郡，在雒阳东三千一百二八十里。欣，许斤翻。〕

     甲申，使司空告祠高庙，上薄太后尊号曰高皇后，配食地祇。〔上，时掌翻。〕迁吕太后庙主于园，〔以吕太后几危刘氏也。贤曰：园，谓茔域也，于中置寝。〕四时上祭。〔上，时掌翻。〕

     十一月，甲子晦，日有食之。

     是岁，起明堂、灵台、辟雍，〔贤曰：汉官仪：明堂去平城门二里所，天子出从平城门，先历明堂，乃至郊祀。又曰：辟雍，去明堂三百步，车驾临辟雍，从北门入；三月、九月，皆于中行乡射礼。辟雍，以水周其外，以节观者。汉宫阙疏曰：灵台，高三丈，十二门。杨衒之雒阳记曰：平昌门直南，大道东是明堂，大道西是灵台。〕宣布图识于天下。〕

     初，上以赤伏符即帝位，〔见四十卷建武元年。〕由是信用谶文，多以决定嫌疑。给事中桓谭上疏谏曰：「凡人情忽于见事而贵于异闻。〔见，贤遍翻。〕观先王之所记述，咸以仁义正道为本，非有奇怪虚诞之事。盖天道性命，圣人所难言也，自子贡以下，不得而闻，〔论语：子贡曰：夫子之言性与天道，不可得而闻也。〕况后世浅儒，能通之乎！今诸巧慧小才、伎数之人，增益图书，矫称谶记，〔伎，谓方仗，医方之家也。数，谓数术。明堂羲和、史卜之宜也。图书，即谶纬符命之类是也。伎，渠绮翻。〕以欺惑贪邪，注误人主，焉可不抑远之哉！〔注，古卖翻，又户卦翻。焉，于虔翻。远，于愿翻。〕臣谭伏闻陛下穷折方士黄白之术，甚为明矣；〔黄白，谓以药化成金银也。方士，有方术之士也。〕而乃欲听纳记，又何误也！其事虽有时合，譬犹卜数只偶之类。〔贤曰：言偶中也。〕陛下宜垂明德，发圣意，屏群小之曲说，〔屏，必郢翻，又卑正翻。〕述五经之正义。」疏奏，帝不悦。会议灵台所处，〔处，昌吕翻。〕帝谓谭曰：「吾欲以谶决之，何如﹖」谭默然，良久曰：「臣不读谶。」帝问其故，谭复极言谶之非经。〔复，扶又翻。〕帝大怒曰：「桓谭非圣无法，将下，斩之！」〔将，资良翻，持也，领也。〕谭叩头流血，良久，乃得解。出为六安郡丞，〔贤曰：六安郡故城，在今寿州安丰县南。余据郡国志，建武十六年，省六安国，以其县属庐江郡，谭出为郡丞，必不在是非，通鉴因灵台事，并书于此。〕道病卒。

     范晔论曰：桓谭以不善谶流亡，郑兴以逊辞仅免；贾逵能傅会文致，最差贵显；〔郑兴事见四十二卷七年。明帝永平中，贾逵上言：左氏与图谶合，明刘氏为尧后。帝嘉之，历迁侍中，领骑都尉，甚见信用。傅，读曰附。〕世主以此论学，悲哉！

     南单于比死，弟左贤王莫立，为丘浮尤鞮单于。〔鞮，丁奚翻。〕帝遣使赍玺书拜授玺绶，赐以衣冠及缯彩，〔缯，慈陵翻。〕是后遂以为常。

     二年〔（丁巳、五七）〕

     春，正月，辛未，初立北郊，祀后土。

     二月，戊戌，帝崩于南宫前殿，年六十二。帝每旦视朝，月昃乃罢，〔日过中则昃。朝，遥翻。〕数引公卿、郎将〔数，所角翻。〕讲论经理，夜分乃寐。〔贤曰：分，犹半也。〕皇太子见帝勤劳不怠，承间谏曰：〔间，古苋翻。〕「陛下有禹、汤之明，而失黄、老养性之福，愿颐爱精神，优游自宁。」帝曰：「我自乐此，不为疲也！」〔乐，音洛。〕虽以征伐济大业，及天下既定，乃退功臣而进文吏，明慎政体，总揽权纲，量时度力，〔量，音良。度，徒洛翻。〕举无过事，故能恢复前烈，身致太平。

     太尉赵熹典丧事。时经王莽之乱，旧典不存，皇太子与诸王杂止同席，藩国官属出入宫省，〔宫省，即宫禁也。〕与百僚无别。〔别，彼列翻。〕熹正色，横剑殿阶，扶下诸王以明尊卑；奏遣谒者将护官属分止他县，诸王并令就邸，〔诸王国各置邸洛阳。〕唯得朝晡入临；〔临，临哭也，力鸩翻；下同。〕整礼仪，严门卫，〔贾公彦曰：汉宫殿门每门皆使司马一人守门，比千石，皆号司马殿门。〕内外肃然。

     太子即皇帝位，尊皇后曰皇太后。

     山阳幵荆哭临不哀，而作飞书，令苍头诈称大鸿胪郭况书与东海王强，言其无罪被废，〔被，皮义翻。〕及郭后黜辱，劝令东归举兵以取天下，且曰：「高祖起亭长，陛下兴白水，〔谓光武起于南阳舂陵之白水乡也。长，知两翻。〕何况于王，陛下长子、故副主哉！〔故副主，谓旧为太子也。长，知两翻。〕当为秋霜，毋为槛羊。〔贤曰：秋霜，肃杀于物；槛羊，受制于人。〕人主崩亡，闾阎之伍尚为盗贼，欲有所望，何况王邪！」强得书惶怖，〔布，普故翻。〕即执其使，〔使，疏吏翻。〕封书上之。〔上，时掌翻。〕明帝以荆母弟，〔帝及荆皆阴后所生。〕秘其事，遣荆出止河南宫。〔宫在河南县。〕

     三月，丁卯，葬光武皇帝于原陵。〔帝王纪曰：原陵，在临平亭东南，去雒阳十五里。水经注：光武葬临平亭南，西望平阴，大河径其北。〕

     夏，四月，丙辰，诏曰：「方今上无天子，下无方伯，若涉渊水而无舟楫。夫万簌至重而壮者虑轻，实赖有德左右小子。〔帝谦言年尚少壮，思虑轻浅，故须贤人辅弼。赖，恃也。左右，助也。左右，音佐佑。〕高密候禹，元功之首；东平王苍，宽博有谋；其以禹为太傅，养为骠骑将军。」苍恳辞，帝不许。又诏骠骑将军置长史，掾史员四十人，位在三公上。〔贤曰：四府掾史，皆无四十人，今特置以优之也。骠，匹妙翻。掾，俞绢翻。〕苍尝荐西曹掾齐国吴良，〔百官志：西曹主府史署用。掾，秩比四百石。〕帝曰：「荐贤助国，宰相之职也。萧何举韩信，设坛而拜，不复考试，〔复，扶又翻；下同。〕今以良为议郎。」

     初，烧当羌豪滇良击破先零，夺居其地；〔羌无弋爰尠玄孙研，居湟中，至豪健，羌中号其种为研种。至研十三世孙烧当复豪健，其子孙更以烧当为种号。滇良者，烧当之玄孙也。自烧当至滇良，世固河北大允谷，而先零箄湳，并皆强富。滇良集诸杂种，掩击先零箄湳，大破之，夺居大榆中地，繇是始强。滇，音颠。零，音怜。〕滇良卒，子滇吾立，附落转盛。秋，滇吾与弟滇岸率众寇陇西，败太守刘盱于允街，〔败，补迈翻。贤曰：允，音铅；街，音皆；属金城郡，故城在今凉州昌松县东南，城临丽水，一名丽水城。〕于是守塞诸羌皆叛。诏谒者张鸿领诸郡兵击之，战于允吾，〔贤曰：允吾，县名，属金城郡，故城在今兰州广武县西南。允，音铅。吾，音牙。杜佑曰：西平郡龙支县，汉允吾县地，后汉为龙耆县。〕鸿军败没。冬，十一月，复遣中郎将窦固监捕虏将军马武等二将军、四万人讨之。〔监，古衔翻。〕

     是岁，南单于莫死，弟江立，为伊伐于虑鞮单于。〔鞮，丁奚翻。〕

     显宗孝明皇帝上〔幼名阳，后改名庄。伏侯古今注曰：「庄」之字曰「严」。谥法，

     照临四方曰明。光武第四子也。〕

     永平元年〔（戊午、五八）〕

     春，正月，帝率公卿已下，〔已下，即以下。孔颖达曰：已与以字本同。〕朝于原陵，如元会仪。〔朝陵如元会仪，事死如事生也。朝，直遥翻。〕乘舆拜神坐，〔乘，绳证翻。坐，徂卧翻。〕退，坐东厢；侍卫官皆在神坐后，太官上食，〔上，时掌翻；下同。〕太常奏乐；郡国上计史以次前，当神轩占其郡谷价及民所疾苦。是后遂以为常。

     夏，五月，高密元侯邓禹薨。〔谥法：行义说民曰元；主义行德曰元。此特以邓禹中兴元功而谥之耳，后世谥法始有茂德丕绩曰元。〕

     东海恭王强病，上遣使者太医乘驿视疾，骆驿不绝。〔驿，传递马也。左传谓之乘驲者，乘驿马也，西汉谓之置传、驰传。骆驿，往来不绝也。〕诏沛王辅、济南王康、淮阳王延诣鲁省疾。〔省，悉景翻。〕戊寅，强薨，临终，上书谢恩言：「身既夭命，孤弱复为皇太后、陛下忧虑，〔言身既夭死，而子孙贻上之人忧虑心。夭，于绍翻。复，扶又翻；下同。〕诚悲诚凓！息政，小人也，〔息，子也；政其名。〕猥当袭臣后，必非所以全利之也，愿还东海郡。今天下新罹大忧，〔谓光武崩也。〕惟陛下加供养皇太后，数进御餐。〔供，居用翻。养，羊亮翻。数，所角翻。〕臣强困劣，言不能尽意，愿并谢诸王，不意永不复相见也！」帝览书悲恸，从太后出幸津门亭发哀，〔贤曰：津门，雒阳城南面西头门也，一名津阳门。每门皆有亭。李尤铭，津门位未。〕使大司空持节护丧事，〔百官志：司空掌水土事；大丧，掌将校复土。今使护藩王丧，殊礼也。〕赠送以殊礼，诏楚王英、赵王栩、北海王兴及京师亲戚皆会葬。〔栩，况羽翻。〕帝追惟强深执谦俭，〔惟，思也。〕不欲厚葬以违其意，于是特诏：「遣送之物，务从约省，衣足敛形，〔敛，力赡翻。〕茅车瓦器，物减于制，以彰王章尔独行之志。」将作大匠留起陵庙。〔秦曰将作少府，景帝改为将作大匠；掌修作宗庙、路寝、宫室、陵园土木之工，并树桐梓之类，列于道侧。〕

     秋，七月，马武等击烧当羌，大破之，余皆降散。〔降，户江翻。〕

     山阳王荆私迎能为星者，与谋议，冀天下有变；帝闻之，徙封荆广陵王，〔遣之国。郡国志，广陵，在雒阳东一千六百四十里。〕

     辽东太守祭肜使偏何讨赤山〔偏氏，高辛后。急就章有偏、吕、何。〕乌桓，〔乌桓传：赤山，在辽东西北数千里。鲜卑传云：偏何击渔阳赤山乌桓钦「歆」志贲。盖歆志贲本赤山种而居渔阳塞外也。〕大破之，斩其魁帅。〔帅，所类翻。〕塞外震詟，〔詟，之涉翻。〕西自武威，东尽玄菟，〔郡国志：武威郡，在雒阳西三千五百里。玄菟郡，在雒阳东北四千里。菟，同都翻。〕皆来内附，野无风尘，乃悉罢缘边屯兵。

     东平王苍以为中兴三十余年，四方无虞，宜修礼乐，乃与公卿共议定南北郊冠冕、车服制度〔光武建武二年，立南郊。中元元年，立北郊于雒阳城北四里。今定其冠冕、车服制度。汉官仪曰：北郊坛在城西北角，去城一里所。〕及光武庙登歌、八佾舞数，上之。〔记曰：歌者，在上贵人声也，天子乐舞八佾，六十四人，八八六十四人也。佾，音逸，舞行列也。上，时掌翻。〕

     好畤愍侯取弇薨。〔时，音止。谥法：在国遭忧曰愍。时国有大丧，故以谥弇，言与国同戚也。弇，古含翻。〕

     二年〔（己未、五九）〕

     春，正月，辛未，宗祀光武皇帝于明堂，〔宗，尊也，尊而祀之以配上帝。〕帝及公卿列侯，始服冠冕、玉佩以行事。〔汉官仪曰：天子冠通天，诸侯王冠远游，三公诸侯冠进贤三梁，卿大夫尚书二千石博士冠两梁，千石以下至小吏冠一梁。天子、公卿、特进、诸侯祀天地明堂，皆冠平冕，天子十二旒，三公、九卿、诸侯七；其缨各如其绶色，玄衣纁裳。周礼曰：王祀昊天上帝，则服大裘而冕，祀五帝亦如之。三礼图曰：冕以三十升布漆而为之，广八寸，长尺六寸，前圜后方，前下后高，有俛伏之形，故谓之冕。欲人之位弥高而志弥下，故以名焉。董巴舆服志曰：显宗初服冕衣裳以祀天地。衣裳以玄上纁下，乘舆备文日月星辰十二章，三公，诸侯用山龙九章，卿已下用华虫七章，皆五色采；乘舆刺绣，公卿已下皆织成，陈留、襄邑献之。徐广车服注曰：汉明帝按古礼备服章，天子郊庙衣，阜上绛下，前三幅，后四幅，衣画而裳绣。礼记：古之君子必佩玉，君子于玉比德焉。天子佩白玉，公侯佩山玄玉，大夫佩水苍玉，世子佩瑜玊。晋志曰：周礼弁师掌六冕，司服掌六服，自后王至庶人，各有等差。秦变古制，郊制之服怕以袀玄，旧法扫地尽矣。汉承秦故，二百余年，未能有所制立。及中兴后，明帝乃始采周官、礼记、尚书及诸儒记说，备衮冕之服。天子车乘冠服，从欧阳氏说；公卿已下，从大、小夏侯氏说。〕礼毕，登灵台，望云物。〔春秋左氏传曰：分至启闭，必书云物。杜预注曰：云物，气色灾变也，素察妖祥，逆为之备。前书天文志曰：岁正月旦，旦至食为麦，食至日昳为稷，昳至晡为黍，晡至下晡为菽，下晡至日入为麻，各以其时用云色，占种所宜。〔赦天下。〕

     三月，临辟雍，初行大射礼。〔仪礼曰：大射之礼，王将祭射宫，择士以助祭也。张虎侯、熊侯、豹侯，其制若今之射的也。〕

     冬，十月，壬子，上幸辟雍，初行养老礼；以李躬为三老，桓荣为五更。〔更，工衡翻。〕三老服都纻大袍，冠进贤，扶玉杖；〔纻，直吕翻。说文曰：纻，廍属。绩纻以为美布，故曰都纻。续汉志：进贤冠，古缁布冠也，文儒者之服也。前高七寸，后高三寸，长八寸。公侯三梁，中二千石至博士两梁，自博士以下至小史、私学弟子皆一梁。又，仲春之月，县道皆案户比民，民年始七十者授之以玉杖。玉杖，长九尺，端以鸠鸟为饰。鸠者，不噎之鸟也，欲老人不噎。尔雅翼曰：刻玉为鸠，置之杖端，谓之鸠杖，亦曰玉杖。〕五更亦如之，不杖。乘舆到辟雍礼殿，〔乘，绳证翻。〕御坐东厢，遣使者安车迎三老、五更于太学讲堂，天子迎于门屏，交礼；道自阼阶，〔道，读曰导。〕三老升自宾阶；至阶，天子揖如礼。三老升，东面，三公设几，九卿正履，天子亲袒割牲，执酱而馈，〔馈，进食也，酱，食味之主，故执之而馈。〕执爵而酳，〔酳，音胤，又士觐翻。〕祝鲠在前，祝饐在后。〔饐，一结翻，食窒气不通。〕五更南面，三公进供，礼亦如之。〔贤曰：宋均曰：三老，老人知天地人之事者；五更，老人知五行更代事者。郑康城曰：三老、五更，皆年老更事致仕者也；天子以父兄养之，示天下之孝弟也。名以三、五者，取象三辰、五星，天所以照明天下者。都布，布名。进贤冠，古缁布冠也，文儒者之服，前高七寸，后高三寸，长八寸。礼殿，先圣、先师也。阼阶，东阶，主阶也；宾阶，西阶也。贤曰：酱，醢也；酳，漱也，所以洁口也。陆德明曰：以酒日酳，以水日漱。音义隐云：饭毕荡口也，音胤。老人食多鲠饐，故置人于前后祝之，令其不鲠饐也。都，布之美者也。进贤冠，古缁布冠也。玉杖，长七尺，端以鸠鸟为饰，鸠者，不噎之鸟也，欲老人不噎。更，工衡翻。〕礼毕，引桓荣及弟子升堂，上自为下说，〔贤曰：下说，谓下语而讲说也。〕诸儒执经问难于前，〔难，乃旦翻。〕冠带缙绅之人圜桥门而观听者，盖亿万计。〔汉官仪曰：辟雍，四门外有水，以节观者，门外皆有桥，观者在水外，故云圜桥门也。圜，绕也。〕于是下诏赐荣爵关内侯；〔考异曰：帝纪载诏文，上言李躬而下独封荣，似脱「躬」字。荣传、袁纪，诏独言桓荣，不及李躬，今阙疑。〕三老五更皆以二千石禄养终厥身。赐天下老酒，人一石，肉四十斤。

     上自为太子，受尚书于桓荣，及即帝位，犹尊荣以师礼。尝幸太常府，令荣坐东面，设几杖，会百官及荣门生数百人，〔门生，受业于门者也。〕上亲自执业；〔执业，犹执经也。〕诸生或避位发难，〔发难，发疑难也。难，乃旦翻。〕上谦曰：「太师在是。」既罢，悉以太官供具赐太常家。荣每疾病，帝辄遣使者存问，太官、太医相望于道。及笃，上疏谢恩，让还爵士。帝幸其家问起居，入街，下车，拥经而前，抚荣垂涕，赐以茵、刀剑、衣被，良久乃去。自是诸侯、将军、大夫问疾者，不敢复乘车到门，〔复，扶又翻。〕皆拜下。荣卒，帝亲自变服临丧送葬，赐耱茔于首山之阳。〔贤曰：首阳山，在今偃师县西北。〕子郁当嗣，让其兄子泛；帝不许，郁乃受封，而悉以租入与之。帝以郁为侍中。

     上以中山王焉，郭太后少子，太后尤爱之，故独留京师，至是始与诸王俱就国，赐以虎贲、官骑，〔贤曰：汉官仪：驺骑，王家名官骑。余据焉传，时赐以北军胡骑百人，便兵善射。驺，侧优翻。〕恩宠尤厚，独得往来京师。帝礼待阴、郭，每事必均，数受赏赐，〔数，所角翻；下同。〕恩宠俱渥。

     甲子，上行幸长安。十一月，甲申，遣使者以中牢祠萧何、霍光，帝过，式其墓。进幸河东；癸卯，还宫。

     十二月，护羌校尉窦林坐欺罔及臧罪，下狱死。〔时羌滇吾叛，滇岸来降，林奏以滇岸为大豪。后滇吾复降，林又奏其为第一豪。帝怪其一种两豪，以诘林，穷验，知之，怒而免林官。凉州刺史又奏林臧罪，遂下狱死。下，遐稼翻。〕林者，融之从兄子也。〔从，才用翻。〕于是窦氏一公、两侯、三公主、四二千石相与并时，〔贤曰：一公：大司空也。两侯：奸丰、显亲也。四二千石：卫尉、城门校尉、护羌校尉、中郎将也。余据融传，融子穆尚尚内黄公主，穆子勋尚东海王强女沘阳公主，友子固尚光武女温阳公主。〕自祖及孙，官府邸第相望京邑，于亲戚功臣中莫与为比。及林诛，帝数下诏切责融，融惶恐乞骸骨，诏令归第养病。

     是岁，初迎气于五郊。〔续汉书曰：迎气五郊之兆，四方之兆各依其位，中央之兆在未，坛皆三尺。立春之日，迎春于东郊，祭青帝、句芒，车服怕青，歌青阳，八佾舞云翘之舞。立夏之日，迎夏于南郊，祭赤帝、祝融，车服皆赤，歌朱明，舞如迎春。先立秋十八日，迎黄灵于中兆，祭黄帝、后土，车服皆黄，歌朱明，八佾舞云翘育命之舞。立秋之日，迎乎于西郊，祭白帝、蓐收，车服皆白，歌白藏，八佾舞育命之舞。立冬之日，迎各于北郊，祭黑帝、玄冥，车服皆黑，歌玄冥，舞如迎秋。〕

     新阳侯阴就子丰尚郦邑公主。公主骄勡，丰杀之，被诛，父母皆自杀。〔公主，光武女贤曰：郦县，属南阳郡。郦，音栎。〕

     南单于汗死，单于比之子适立，为対僮尸逐侯鞮单于。〔贤曰：対，炎奚翻。〕

     三年〔（庚申、六○）〕

     春，二月，甲寅，太尉赵熹、司徒李欣免。丙辰，以左冯翊郭册为司徒。己未，以南阳太守虞延为太尉。

     甲子，立贵人马氏为皇后，皇子炟为太子。〔贤曰：炟，音丁达翻。〕

     后，援之女也，光武时，以选入太子宫，能奉承阴后，傍接同列，傍接同列，礼则修备，上下安之，遂见宠异；及帝即位，为贵人。时后前母姊女贾氏亦以选入，生皇子炟；帝以后无子，命养之，谓曰：「人未必当自生子，但患爱养不至耳！」后于是尽心抚育，荣悴过于所生。〔悴，秦醉翻。〕太子亦孝性淳笃，母子慈爱，始终无纤介之间。〔贤曰：纤介，犹细微也。间，隙也。间，古苋翻。〕后常以皇嗣未广，荐达左右，若恐不及。后宫有进见者，每加慰纳；若数所宠引，〔见，贤遍翻。数，所角翻；下同。〕辄加隆遇。

     及有司奏立长秋宫，〔皇后宫谓之长秋宫。〕帝未有所言，皇太后曰：「马贵人德冠后宫，〔冠，古玩翻。〕即其人也。」后既正位宫闱，愈自谦肃，好读书。常衣大练，〔贤曰：大练，大帛也。杜预注左传曰：大帛，厚缯也。好，呼到翻。衣，于既翻。〕裙，火加缘；〔缘，俞绢翻。〕朔望诸姬主朝请，〔朝，直遥翻。〕望见后袍衣疏粗，以为绮縠，就视，乃笑。后曰：「此缯特宜染色，故用之耳。」群臣奏事有难平者，〔平，决也。难平，难决者也。〕帝数以试后，后辄分解趣理，各得其情，然未尝以家私干政事。帝由是宠敬，始终无衰焉。

     帝思中兴功臣，乃图画二十八将于南宫云台，以邓禹为首，次马成、吴汉、王梁、贾复、陈俊、耿弇、杜茂、寇恂、傅俊、岑彭、坚镡、冯异、王霸、朱祜、任光、祭遵、李忠、景丹、万修、盖延、邳肜、铫期、刘植、耿纯、臧宫、马武、刘隆；又益以王常、李通、窦融、卓茂，合三十二人。〔云台功臣之次，以邓禹、吴汉、贾复，耿弇、寇恂、岑彭、冯异、朱祜、畲遵、景丹、盖延、铫期、耿约、臧宫、马武、刘隆为一列，马成、王梁、陈俊、杜茂、傅俊、坚镡、王霸、任光、李忠、万修、邳肜、刘植、王常、李通、窦融、卓茂为一列。此序其次，不与前史合。镡，音覃，又音寻。祭，则介翻。盖，古盍翻。铫，音姚。〔马援以椒房之亲，独不与焉。〔与，读曰预。〕

     夏，四月，辛酉，封皇子建为千乘王，羡为广平王。〔郡国志：高帝以西平昌置千乘郡，在雒阳东千五百二十里。地理志：武帝征和元年，置为平干国，宣帝五凤二年，复为广平国。郡国志：光武建武十三年，省广平国，以其县属巨鹿郡。贤曰：广平县故城，在今洺州永年县北。千乘，今青州县，故城在今淄州高苑县北。乘，绳证翻。〕

     六月，丁卯，有星孛于天船北。〔晋天文志，大陵八星在胃北，又北九星曰天船，一曰舟星，所以济不通也。天汉西南行，络大陵、天船、卷舌而南行。孛，蒲内翻。〕

     帝大起北宫。时天旱，尚书仆射会稽锺离意〔会，古外翻。〕诣阙、免冠、一疏曰：「昔成汤遭旱，以六事自责曰：『政不节邪﹖使民疾邪﹖宫室营「营」，范书作「荣」。章：十二行本正作「荣」；乙十一行本同。〕邪﹖女谒盛邪﹖苞苴行邪﹖谗夫昌邪﹖』〔帝王记曰：成汤大旱七年，斋戒，剪发断爪，以己为牺牲，祷于桑林之社，以六事自责。〕窃见北宫大作，民失农时；自古非苦宫室小狭，但患民不安宁，宜且罢止，以应天心。」帝策诏报曰：「汤引六事，咎在一人，其冠、履，勿谢！」〔策诏者，书诏于策也。〕又敕大匠止作诸宫，减省不急。诏因谢公卿百僚，遂应时澍雨。〔说文曰：两所以澍注万物，故曰澍，音注。〕

     意荐全椒长刘平，〔全椒县，属九江郡。贤曰：今滁州县。〕诏征拜议郎。平在全椒，政有恩惠，民或增赀就赋，或减年从役。刺史、太守行部，〔行，户孟翻。〕狱无系囚，人自以得所，不知所问，唯班诏书而去。

     帝性褊察，好以耳目隐发为明，〔贤曰：隐，犹私也。余谓隐者，人耳目之所不及，帝好以耳目窥其隐而发之。好，呼到翻。〕公卿大臣数被诋毁，〔数，所角翻；下同。〕近臣尚书以下至见提曳。〔提，读如「冒絮提文帝」之提，音大计翻；掷物以击之也。曳，读曰拽，音奚结翻，拖也，引也。一说：提、曳，读皆如字。〕常以事怒郎药崧，〔药，姓；崧，名。〕以杖撞之；〔撞，直江翻。〕崧走入下，帝怒其，疾言曰：「郎出！」崧乃曰：「天子穆穆，诸侯皇皇，〔记曲礼之文。郑曰：皆行容止之貌也。贀曰：穆穆，美也。煌煌，盛也。〕未闻人君，自起撞郎。」帝乃赦之。

     是时朝廷莫不悚栗，争为严切以避诛责，唯锺离意独敢谏争，〔争，读曰诤。〕数封还诏书，臣下过失，辄救解之。会连有变异，上疏曰：「陛下敬畏鬼神，忧恤黎元，而天气未和，寒暑违节者，咎在群臣不能宣化治职，〔治，直之翻。〕而以苛刻为俗，百官无相亲之心，吏民无雍雍之志，〔尔雅曰：雍雍，和也。〕至于感逆和气，以致天灾。百姓可以德胜，难以力服，鹿鸣之诗必言宴乐者，〔鹿鸣，诗小雅宴群臣也。其诗曰：呦呦鹿鸣，食野之苹；我有嘉宾，鼓瑟吹笙。又曰：我有旨酒，以宴乐嘉宾之心。乐，音洛。〕以人神之心洽，然后天气和也。愿陛下垂圣德，缓刑罚，顺时气以调阴阳。」帝虽不能时用，然如其至诚，终爱厚之。

     秋，八月，戊辰，诏改太乐官曰太予，用谶文也。〔贤曰：尚书璇玑钤曰：有帝汉出，德洽作乐，名予。故据璇玑钤改之。汉仪曰：太予乐令一人，秩六百石。蔡邕礼乐志曰：汉乐四品：一曰太予乐，典郊庙、上陵殿诸食举之乐；二曰周颂雅乐，典辟雍、飨射、六宗、社稷之乐；三日黄门鼓吹，天子所以宴乐群臣；四曰短箫铙歌、军乐也。〕

     壬申晦，日有食之。诏曰：「昔楚庄无灾，以致戒惧，〔说苑曰：楚庄王见天不见妖而地不出孽，则曰：天其忘予欤﹖此能求过于天，必不逆谏矣！〕鲁哀祸大，天不降谴。〔春秋感精符曰：鲁哀公时，政弥乱，绝不日食。政乱之类，当致日食之变；而不应者，谴之何益，告之不1/4「悟」，故哀公之篇，绝无日食之异。〕今之动变，傥尚可救，有司勉思厥职，以匡无德！」

     冬，十月，甲子，车驾从皇太后幸章陵。〔光武建武六年，改舂陵乡为章陵县。〕荆州刺史郭贺，官有殊政，〔荆州统南阳、南郡、江夏、零陵、桂阳、武陵、长沙等郡。〕上赐以三公之服，黼黻、冕旒；〔东汉之制，冕冠垂旒，前后邃延，三公、诸候七旒，青玉为珠。〕敕行部去襜帷，〔尔雅曰：襜帷蔽前。襜帷者，车之前惟之。孔颖达曰：襜帷，山东谓之裳，或曰潼容，氓之诗曰：淇水汤汤，渐车帷裳。注：帷裳，潼容也。其上有盖，四方旁垂而下，谓之幨。行，下孟翻。去，羌吕翻。襜，蚩占翻。〕使百姓见其容服，以章有德。戊辰，还自章陵。

     是岁，京师及郡国七大水。

     莎车王贤以兵威逼夺于窴、大宛、妫塞王国，〔妫塞国，塞种，临水妫水而居者，因以为国名。莎，素禾翻。窴，徒贤翻。宛，于元翻。妫，居为翻。塞，悉则翻。〕使其将守之。于窴人杀其将君德，立大人休莫霸为王，贤率诸国兵数万击之，大为休莫月所败，脱身走还。休莫霸进围莎车，中流矢死，〔败，补迈翻。中，竹仲翻。〕于窴人复立其兄子广德为王，广德使其弟仁攻贤。广德父先拘在莎车，贤乃归其父，以女妻之，〔复，扶又翻。妻，七细翻。〕与之和。〔为广德杀贤张本。〕

