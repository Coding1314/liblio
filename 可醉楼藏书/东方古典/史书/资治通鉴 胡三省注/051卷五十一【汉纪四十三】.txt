卷第五十一【汉纪四十三】起旃蒙赤奋若（乙丑），尽昭阳作噩（癸酉），凡九年。

     孝安皇帝下

     延光四年〔（乙丑、一二五）〕

     春，二月，乙亥，下邳惠王衍薨。

     甲辰，车驾南巡。

     三月，戊午期，日有食之。

     庚申，帝至宛，不豫。〔宛，于元翻。书金縢：主有疾，弗豫。孔安国注曰：不悦豫。〕乙丑，帝发自宛；丁卯，至叶，崩于乘舆。〔叶，式涉翻。乘，绳证翻。〕年三十二。

     皇后与阎显兄弟、江京、樊丰等谋曰：「今晏驾道次，〔贤曰：晏，晚也。臣下不敢斥言帝崩，犹言晚驾而出。道次，犹言路次也。〕济阴王在内，邂逅公卿立之，还为大害。〔邂，下廨翻。逅，户茂翻。〕乃伪云「帝疾甚」，徙御卧车，所在上食、问起居如故。〔上，时掌翻。〕驱驰行四日，庚午，还宫。〔自叶至雒阳六百余里。〕辛未，遣司徒刘熹诣郊庙、社稷，告天请命；〔武王有疾，周公为三坛同墠，因太王、王季、文王以请命于天；后世踵而行之。〕其夕，〔【章：甲十六行本「夕」下有「乃」字；孔本同。】〕发丧。尊皇后曰皇太后。太后临朝。以显为车骑将军、仪同三司。太后欲久专国政，贪立幼年，与显等定策禁中，迎济北惠王子北乡侯懿为嗣。〔贤曰：惠王，名寿，章帝子也。济，子礼翻。考异曰：东观记、续汉书作「北乡侯犊」，今从袁纪、范书。〕济阴王以废黜，不得上殿亲临梓宫，〔临，力鸩翻。〕悲号不食；〔号，户刀翻。〕内外群僚莫不哀之。

     甲戌，济南孝王香薨，无子，国绝。〔香，济南安王康之孙。康，光武子也。〕

     乙酉，北乡侯即皇帝位。

     夏，四月，丁酉，太尉冯石为太傅，司徒刘熹为太尉，参录尚书事；前司空李合为司徒。〔合，古合翻，又曷阁翻。〕

     阎显忌大将军耿宝位尊权重，威行前朝，〔朝，直遥翻。〕乃风有司奏「宝及其党与〔风，读曰讽。〕中常侍樊丰、虎贲中郎将谢恽、侍中周广、野王君王圣、圣女永等更相阿党，互作威福，皆大不道。」辛卯，丰、恽、广皆下狱，死；〔更，工衡翻。下，遐稼翻。〕家属徒比景。贬宝及弟子林虑侯承皆为亭侯，〔牟平侯耿舒子袭，尚显宗女隆虑公主。宝嗣，袭封，而弟子承绍公主封为林虑侯。林虑，即隆虑也，避殇帝讳，改「隆」为「林」。虑，音庐。〕遣就国；宝于道自杀。王圣母、子徙鴈门。于是以阎景为卫尉，耀为城门校尉，晏为执金吾，兄弟并处权要，〔处，昌吕翻。〕威福自由。

     己酉，葬孝安皇帝于恭陵，〔贤曰：恭陵，在今洛阳东北二十七里。〕庙曰恭宗。

     九（六）月，乙巳，赦天下。

     秋，七月，西域长史班勇发敦煌、张掖、酒泉六千骑及鄯善、疏勒、车师前部兵击后部王军就，大破之，〔敦，徒门翻。鄯，上扇翻。〕获首虏八千余人，生得军就及匈奴持节使者，将至索班没处斩之，传首京师。〔索班事见上卷永宁元。〕

     冬，十月，丙午，越巂山崩。〔巂，音髓。〕

     北乡侯病笃，中常侍孙程谓济阴王谒者长兴渠曰：〔贤曰：兴，姓；渠，名。余按百官志，王国谒者比四百石，其下有礼乐长、卫士长、医工长、永巷长，而无谒者长。窃意长兴，姓也。〕「王以嫡统，本无失德；先帝用谗，遂玉废黜。若北乡侯不起，相与共断江京、阎显，事无不成者。」〔断，丁乱翻。〕渠然之。又中黄门南阳王康，先为太子府史，〔太子府史，掌东宫府藏。〕及长乐太官丞京兆王国等〔长乐太官丞，掌太后食膳。乐，音洛。〕并附同于程。〔附同者，既相党附，又与之同谋。〕江京谓阎显曰：「北乡侯病不解，〔解，散也。言病缠于身而不散也。〕国嗣宜以时定，何不早征诸王子，简所置所！」〔简，择也。置，立也。〕显以为然。辛亥，北乡侯薨；显白太后，秘不发丧，更征诸王子，闭宫门，屯兵自守。

     十一月，乙卯，孙程、王康、王国与中黄门黄龙、彭恺、孟叔、李建、王成、张贤、史泛、马国、王道、李元、杨佗、陈予、赵封、李刚、魏猛、苗光等聚谋于西锺下，皆截单衣为誓。丁巳，京师及郡国十六地震。是夜，程等共会崇德殿上，〔崇德殿在南宫。水经注：魏文帝于汉崇德殿故处起太极殿，盖南宫正殿也。〕因入章台门。时江京、刘安及李闰、陈达等俱坐省门下，〔省门，即禁门也。前书谓禁中为省中。〕程与王康共就斩京、安、达。以李闰权势积为省内所服，欲引为主，因举刃胁闰曰：「今当立济阴王，毋得摇动！」闰曰：「诺。」于是扶闰起，俱于西锺下迎济阴王即皇帝位，时年十一。召尚书令、仆射以下从辇幸南宫，程等留守省门，遮扞内外。帝登云台，召公卿、百僚，使虎贲、羽林士屯南、北宫诸门。

     阎显时在禁中，忧迫不知所为，〔显盖在北宫。〕小黄门樊登劝显以太后诏召越骑校尉冯诗、虎贲中郎将阎崇兵屯平朔门以御程等。〔考异曰：宦者传作「朔平门」。今从袁纪。余按百官志，朔平门，北宫北门也；恐当以宦者传为是。〕显诱诗入省，谓曰：「济阴王立，非皇太后意，玺绶在此。〔诱，音酉。玺，斯氏翻。绶，音受。此谓天子玺绶也。〕苟尽力效功，封侯可得。」太后使授之印曰：「能得济阴王者，封万户侯；得李闰者，五千户侯。」诗等皆许诺，辞以「卒被召，所将众少。」〔卒，读曰猝。〕显使与发迎吏士于左掖门外，诗因格杀登，归营屯守。

     显弟卫尉景遽从省中还外府，〔外府，卫尉府也。〕收兵至盛德门。孙程传召诸尚书使收景。〔传召，传诏召之也。〕尚书郭镇时卧病，闻之，即率直宿羽林出南止车门，逢景从吏士拔白刃呼曰：「无干兵！」镇即下车持节诏之，景曰：「何等诏！」因斫镇，不中。〔呼，火故翻。中，竹仲翻。〕镇引剑击景堕车，左右以戟叉其胸，遂禽之，送廷尉狱，即夜死。

     戊午，遣使者入省，夺得玺绶，帝乃幸嘉德殿，〔按帝纪，嘉德殿在南宫。〕遣侍御史持简收阎显及其弟城门校尉耀、执金吾晏，并下狱，诛；〔下，遐稼翻。〕家属皆徙比景。迁太后于离宫。己未，开门，罢屯兵。壬戌，诏司隶校尉：「惟阎显、江京近亲，当伏辜诛，其余务崇宽贷。」封孙程等皆为列侯：程食邑为户，王康、王国食九千户，黄龙食五千户，彭恺、孟叔、李建食四千二百户，王成、张贤、史泛、马国、王道、李元、杨佗、陈予、赵封、李刚食四千户，魏猛食二千户，苗光食千户：是为十九侯，〔孙程为浮阳侯，王康为华容侯，王国为郦侯，黄龙为湘南侯，彭恺为西平昌侯，孟宿为中庐侯，李建为复阳侯，王成为广宗侯，张贤为祝阿侯，史泛为临沮侯，马国为广平侯，王道为范县侯，李元为褒信侯，杨佗为山都侯，陈予为巂侯，赵封为析县侯，李刚为枝江侯，魏猛为夷陵侯，苗光为东阿侯。〕加赐车马、金银、钱帛各有差；李闰以先不豫谋，故不封。握孙程为骑都尉。初，程等入章台门，苗光独不入。诏书录功臣，令王康疏名，康诈疏光入章台门。光未受符策，〔汉初封王侯皆剖符；至武帝封齐燕、广陵三王，始作策。〕心不自安，诣黄门令自告。〔黄门令，主省中诸宦者，故诣之自告。〕有司奏康、光欺诈主上；诏书勿问。以将作大匠来历为卫尉。祋讽、〔【章：甲十六行本「讽」下有「刘玮」二字；乙十一行本同；孔本同；张校同；退斋校同。】〕闾丘弘等先卒，皆拜其子为郎。朱伥、施延、陈光、赵代皆见拔用，后至公卿。〔以来历等鸿都门之谏也，事见上卷上年。祋，丁外翻，又丁活翻。伥，丑羊翻。〕征王男、邴吉家属还京师，厚加赏赐。〔男、吉家徙事见上卷上年。〕帝之见废也，监太子家小黄门籍建、傅高梵、〔监，古衔翻。贤曰：梵，音扶泛翻。余按来历传：傅，中傅也。梵，又房戎翻。〕长秋长赵熹、丞良贺、〔良，姓也。左传：郑良霄，穆公子子良之孙。〕药长夏珍皆坐徒朔方；〔长秋长，盖即大长秋；丞一人，六百石；中宫药长，四百石：皆皇后宫官。〕帝即位，并擢为中常侍。

     初，阎显辟崔骃之子瑗为吏，〔骃，音因。〕瑗以北乡侯立不以正，知显将败，欲说令废立，而显日沈醉，〔说，输芮翻；下同。沈，持林翻。〕不能得见，乃谓长史陈禅曰：「中常侍江京等惑蛊先帝，废黜正统，扶立疏孽。〕孔颖达曰：孽者，孽也，树木斩而复生谓之孽。以嫡子比根干，庶子比枝孽，故孽子，枝庶也。中候曰：无易树子。注云：树子，适子。玉藻云：公子曰臣孽。注：孽，当为绦。文王曰：本支百世。是适子比树本，庶子比枝孽也。〕少帝即位，发病庙中，周之勃之征，于斯复见。〔贤曰：吕后立惠帝后宫子为少帝，周勃废之也。〕今欲与君共求见说将军，〔说，式芮翻。〕白太后，收京等，废少市，引立济阴王，必上当天心，下合人望，伊、霍之功不下席而立，则将军兄弟传祚于无穷；若拒违天意，久旷神器，则将以无罪并辜元恶；〔元恶，大恶也。并辜，谓与之同获罪也。〕此所谓祸福之会，分功之时也。」〔史记：蔡泽说范睢曰：「君独不见夫博者乎！或欲大投，或欲分功。今君相秦，坐制诸侯，使天下皆畏，秦，此亦秦之分功之时也。」禅犹豫未敢从。会显败，瑗坐被斥；〔被，皮义翻。〕门生苏祗上书言状，瑗遽止之。时陈禅为司隶校尉，召瑗谓曰：「弟听祗上书，〔贤曰：弟，但也。司马相如传曰：弟俱如临邛。弟，读如第。〕禅请为之证。」瑗曰：「此譬犹儿妾屏语耳，〔屏，必郢翻。于隐屏之处相与私语也。〕愿使君勿复出口！」〔禅时为司隶校尉，故称之曰使君。司隶校尉部察三辅、三河、弘农，其职犹十三部使者。鲍永为司隶校尉，光武曰：「奉使如此，何如﹖」复，扶又翻；下同。〕遂辞归，不复应州郡命。

     己卯，以诸王礼葬北乡侯。

     司空刘授以阿附恶逆，辟召非其人，策免。〔辟召非人事见上卷延光二年。〕十二月，甲申，以少府河南陶为司空。

     杨震门生虞放、陈翼诣阙追讼震事；〔事见上卷上年。〕诏除震二子为郎，赠钱百万，以礼改葬于华阳潼亭，〔贤曰：墓在今潼关西大道之北，其碑尚存。华，户化翻。〕远近毕至。有大鸟高丈余集震丧前；〔高，居号翻。〕郡以状上。〔上，时掌翻。〕帝感震忠，〔【章：甲十六行本「忠」下有「直」字；乙十一行本同；孔本同；张校同。】〕诏复以中牢具祠之。〔中牢，即少牢，羊、豕具也。复，扶又翻；下同。〕

     议郎陈禅以为：「阎太后与帝无母子恩，宜徙别馆，绝朝见，」〔朝，直遥翻。见，贤遍翻。〕群臣议者咸以为宜。司徒掾汝南周举谓李合曰：「昔瞽瞍常欲杀舜，舜事之逾谨；〔瞽瞍使舜涂廪，而自下焚廪；使浚井，既入，从而揜之。其欲杀者屡矣，而舜事瞽瞍弥谨。书曰：祗载见瞽瞍，夔夔斋栗。掾，俞绢翻。合，曷阁翻，又古合翻。〕郑武姜谋杀庄公，庄公誓之黄泉，秦始皇怨母失行，〔行，下孟翻。〕久而隔绝，后感颍考叔、茅蕉〔【章：甲十六行本「蕉」作「焦」；乙十一行本同。】〕之言，复修子道，书传美之。〔郑武姜爱少子共叔段，谋袭庄公，公寘姜氏于城颍而誓之曰：「不及黄泉，无相见也！」颍考叔以舍肉遗母感之，遂为母子如初。秦始皇事见六卷九年。〕今诸阎新诛，太后幽在离宫，若悲愁生疾，一旦不虞，主上将何以令于天下！如从禅议，后世归咎明公。宜密表朝廷，令奉太后，率群臣朝觐如旧，以厌天心，以答人望！」〔厌，如字，满也。〕合即上疏陈之。

     孝顺皇帝上〔讳保，安帝之子也。谥法：慈和服曰顺。伏侯古今注曰：「保」之字曰「守」。〕

     永建元年〔（丙寅、一二六）〕

     春，正月，帝朝太后于东宫，太后意乃安。

     甲寅，赦天下。

     辛未，皇太后阎氏崩。

     辛巳，太傅冯石、太尉刘熹以阿党权贵免。司徒李合罢。

     二月，甲申，葬安思皇后。〔贤曰：谥法：谋虑不愆曰思。〕

     丙戌，以太常桓焉为太傅；大鸿胪朱〔【章：甲十六行本「朱」上有「京兆」二字；乙十一行本同；孔本同；张校同；退斋校同。】〕宠为太尉，参录尚书事；长乐少府朱伥为司徒。〔胪，陵如翻。乐，音洛。伥，丑羊翻。〕

     封尚书郭镇为定颍侯。〔以禽阎景功也。定颍侯国，属汝南郡。〕

     陇西锺羌反，校尉马贤击之，战于临洮，斩首千余级，羌众皆降；由是凉州复安。〔洮，土刀翻。降，户江翻。复，扶又翻。〕

     六月，己亥，封济南简王错子显为济南王。〔安帝延光四年，济南国绝，今绍封。谥法：一德不懈曰简；又臣谥：恭敬行善曰简。〕

     秋，七月，庚午，以卫尉来正为车骑将军。

     八月，鲜卑寇代郡，太守李超战殁。

     司隶校尉虞诩到官数月，奏冯石、刘熹，免之，又劾奏中常侍程璜、陈秉、孟生、李闰等，〔劾，户概翻，又户得翻。〕百官侧目，号为苛刻。三公劾奏：「诩盛夏多拘系无辜，为吏民患。」〔三公欲致诩罪，言盛夏当顺天地长物之性，不当违法拘系无辜。劾，户概翻，又户得翻。〕诩上书自讼〔考异曰：诩传云：「帝省其章，乃为免司空陶敦。」按袁绝，孙程就国在九月，而敦免在十月，盖帝由此知敦不直，因事免之。不然，何三府共奏而独免敦也！〕曰：「法禁者，俗之堤防；刑罚者，民之衔辔。今州任郡，郡曰任县，更相委远，〔更，工衡翻。远，于愿翻。〕百姓怨穷；以苟容为贤，尽节为愚。臣所发举，臧罪非一。〔臧，古赃字通。〕三府恐为臣所奏，遂加诬罪。臣将从史鱼死，即以尸谏耳！」〔韩诗外传曰：卫大夫史鱼病且死，谓其子曰：「我数言蘧伯玉之贤而不能进，弥子瑕不肖而不能退；为人臣生不能进贤，退不肖，死不当治丧正堂，殡我于室足矣。」君问其故。子以父言闻。君乃立召蘧伯玉而贵之，斥弥子瑕而退之，徙殡于正堂，成礼而后去。〕帝省其章，乃不罪诩。〔省，悉景翻。〕

     中常侍张防卖弄权势，请托受取；诩案之，屡寝不报。诩不胜其愤，〔胜，音升。〕乃自系廷尉，奏言：「昔孝安皇帝任用樊丰，交乱嫡统，几亡社稷。〔事见上卷安帝延光三年。几，居希翻。〕今者张防复弄威柄，〔复，扶又翻；下同。〕国家之祸将重至矣。〔重，直用翻。〕臣不忍与防同朝，谨自系以闻，无令臣袭杨震之迹！」〔杨震事见上卷延光三年。〕书奏，防流涕诉帝，诩坐论输左校；〔将作大匠有左校令，掌左工徒。输左校者，免官为徒，输作左校也。校，户教翻。〕防必欲害之，二日之中，传考四狱。狱吏劝诩自引，〔自引，谓引分自裁也。传，株恋翻。〕诩曰：「宁伏欧刀以示远近！〔谓宁受刑而死于市也。〕暗呜自杀，〔类篇曰：啼泣无声谓之喑，叹伤谓之呜。〕是非孰辨邪！」浮阳侯孙程、祝阿侯张贤相率乞见，〔浮阳侯国，属勃海郡。见，贤遍翻。〕程曰：「陛下始与臣等造事之时，〔贤曰：谓帝被废，程等谋立之时也。〕常疾奸臣，知其倾国。今者即位而复自为，何以非先帝乎！司隶校尉虞诩为陛下尽忠，〔为，于伪翻。〕而更被拘系；常侍张防臧罪明正，反构忠良。今客星守羽林，〔史记天官书：虚、危南有众星曰羽林。晋书天文志：羽林四十五星，在营室南。〕其占宫中有奸臣；宜急收防送狱，以塞天变。」〔塞，悉则翻。〕时防立在帝后，程叱防曰：「奸臣张防，何不下殿！」防不得已，趋就东箱。〔贤曰：埤苍云：箱，序也，字或作「厢」。〕程曰：「陛下急收防，无令从阿母求请！」〔贤曰：阿母，宋娥也。〕帝问诸尚书，尚书贾朗素与防善，证诩之罪；帝疑焉，谓程曰：「且出，吾方思之！」于是诩子顗〔顗，鱼岂翻。〕与门生百余人，举幡候中常侍高梵车，叩头流血，诉言枉状。梵入言之，〔梵，房戎翻，又房泛翻。〕防坐徙边，贾朗等六人或死或黜；即日赦出诩。程复上书陈诩有大功，语甚切激。〔复，扶又翻。〕帝感悟，复征拜议郎；数日，迁尚书仆射。

     诩上疏荐议郎南阳左雄曰：「臣见方今公卿以下，类多拱默，〔拱默，言拱手而默无一言。〕以树恩为贤，尽节为愚，至相戒曰：『白璧不可为，容容多后福。』〔贤曰：容容，犹和同也。言不可为白璧之清洁，常与众人和同也。〕伏见议郎左雄，有王臣蹇蹇之节，〔易曰：王臣蹇蹇，匪躬之故。〕宜擢在喉舌之官，〔东都谓尚书为喉舌之官，以其出纳王命也。〕必有匡弼之益。」由是拜雄尚书。

     浮阳侯孙程等怀表上殿争功，帝怒；有司劾奏「程等干乱悖逆，〔劾，户概翻，又户得翻。悖，蒲没翻，又蒲内翻。〕王国等皆与程党，久留京都，益其骄恣。」帝乃免程等官，悉徙封远县；因遣十九侯就国，敕雒阳令促期发遣。

     司徒掾周举说朱伥曰：「朝廷在西锺下时，非孙程岂立！〔东都谓天子为国家，又谓为朝廷。说，输芮翻。伥，丑羊翻。〕今忘其大德，录其小过；如道路夭折，〔夭，于绍翻。〕帝有杀功臣之讥。及今未去，宜急表之！」伥曰：「今诏指方怒，吾独表此，必致罪谴。」举曰：「明公年过八十，位为台辅，不于今时竭忠报国，借身安宠，欲以何求！禄位虽全，必陷佞邪之议；谏而获罪，犹有忠贞之名。若举言不足采，请从此辞！」伥乃表谏，帝果从之。

     程徒封宜城侯；〔宜城县，属南郡，春秋之罗国也。考异曰：袁纪：「秋，七月，有司奏：『浮阳侯孙程、祝阿侯张贤为司隶校尉虞诩诃叱左右，谤乩大臣，妄造不祥，干乱悖逆；王国等皆与程党，久留京师，益其骄溢。』诏免程等，徙为都梁侯。程怨恨，封还印绶；更封为宜城侯。」范书孙程传，亦云「坐讼虞诩，呵叱左右，就国。」按虞诩传，「程言见用，上不以为怒。」周举传云，「程坐争功就国」，今从之。〕到国，怨恨恚怼，〔恚，于避翻。怼，直类翻。〕封还印绶、符策，亡归京师，往来山中。诏书追求，复故爵土，赐车马、衣物，遣还国。

     冬，十月，丁亥，司空陶敦免。

     朔方以西，障塞多坏，鲜卑因此数侵南匈奴；〔数，所角翻。〕单于忧恐，上书乞修复障塞。庚寅，诏：「黎阳营兵出屯中山北界；〔贤曰：黎阳先置营兵；以南单于求复障塞，恐入侵扰乱，置屯兵于中山北界。旧中山郡，今之定州是也。余谓移黎阳营屯中山北界，不过为南部声援耳。〕令缘边郡增置步兵，列屯塞下，教习战射。」

     以廷尉张皓为司空。

     班勇更立车师后部故王子加特奴为王。〔更，工衡翻；下同。〕勇又使别校诛斩东且弥王，〔校，户教翻。且，子余翻。范书：东且弥国，去洛阳九千二百里。〕亦更立其种人为王；〔种，章勇翻。〕于是车师六国悉平。〔西域传：卑陆、蒲类、东且弥、移支、车师前、后王，是为六国。〕

     勇遂发诸国兵击匈奴，呼衍王亡走，其众二万余人皆降。生得单于从兄，勇使加特奴手斩之，以结车师、匈奴之隙。北单于自将万余骑入后部，至金且谷；〔且，子余翻。〕勇使假司马曹俊救之，单于引去，俊追斩其贵人骨都侯。于是呼衍王遂徙居枯梧河上，是后车师无复虏迹。

     二年〔（丁卯、一二七）〕

     春，正月，中郎将张国以南单于兵击鲜卑其至鞬，破之。〔鞬，居言翻。〕

     二月，辽东鲜卑寇辽东玄菟；〔菟，同都翻。〕乌桓校尉耿晔发缘边诸郡兵及乌桓出塞击之，斩获甚众；鲜卑三万人诣辽东降。〔降，户江翻；下同。〕

     三月，旱。

     初，帝母李氏瘗在雒阳北，〔李氏死见上卷安帝元初二年。瘗，于计翻。〕帝初不知；至是，左右白之，帝乃发哀，亲到瘗所，更以礼殡。〔殡用皇后礼。瘗，于计翻。〕六月，乙酉，追谥为恭愍皇后，葬于恭陵之北。

     西域郭诸国皆服于汉，唯焉耆王元孟未降，〔元孟，和帝永元六年班超所立也。〕班勇奏请攻之。于是遣敦煌太守张朗将河西四郡兵三千人配勇，〔敦，徒门翻。〕因发诸国兵四万余人分为两道击之，勇从南道，朗从北道，约期俱至焉耆。而朗先有罪，欲徼功自赎，〔徼，一遥翻。〕遂先期至爵离关，〔释氏西域记：龟兹国北四十里山上有寺，名雀离大清净。先，悉荐翻。〕遣司马将兵前战，获首虏二千余人，元孟惧诛，逆遣使乞降。张朗径入焉耆，受降而还。朗得免诛，勇以后期征，下狱，免。〔夏之政典曰：先时者杀无赦，不及时者杀无赦。张朗先期以徼功，法所必诛，则班勇非后期也。汉之用刑，不审厥衷，勇免之后，西域事去矣。下，遐稼翻。〕

     秋，七月，甲戌朔，日有食之。

     壬午，太尉朱宠、司徒朱伥免。庚子，以太常刘光为太尉、录尚书事，光禄勋汝南许敬为司徒。光，矩之弟也。敬仕于和、安之间，当窦、邓、阎氏之盛，无所屈桡；〔桡，奴教翻。〕三家既败，士大夫多染污者，〔污，乌故翻。〕独无谤言及于敬，当世以此贵之。

     初，南阳樊英，少有学行，〔少，诗照翻。行，下孟翻。〕名著海内，隐于壶山之阳，〔贤曰：壶山，在今邓州新城县北，即张衡南都赋所云「天封、大狐」是也。〕州郡前后礼请，不应；公卿举贤良、方正、有道，皆不行；安帝赐策书征之，不赴。是岁，帝复以策书、玄纁，备礼征英，〔复，扶又翻。〕英固辞疾笃。诏切责郡县，驾载上道。英不得已，到京，称疾不肯起；强舆入殿，〔强，其两翻。〕犹不能屈。帝使出就太医养疾，〔太医令，属少府，掌诸医，有药丞、方丞。〕月致羊酒。其后帝乃为英设坛，〔为，于伪翻。〕令公交车令导，尚书奉引，〔引，与靷同，音羊晋翻。〕赐几、杖，待以师傅之礼，〔考异曰：英传云：「四年，三月，乃设坛场见英。」黄琼传，李固劝书，已云「樊英设坛席。及琼至，上疏荐英，称光禄大夫。」则是琼至之时，英已尝设坛见之，而为光禄大夫矣。至三年旱，琼复上疏。若四年方设坛场见英，则都与琼传异，知其必不在四年也。〕延问得失，拜五官中郎将。数月，英称疾笃；诏以为光禄大夫，赐告归，令在所送谷，以岁时致牛酒。英辞位不受，有诏譬旨，勿听。〔有诏书譬晓以上旨，不听其辞位也。〕

     英初被诏命，〔被，皮义翻；下同。〕众皆以为必降志。南郡王逸素与英善，因与其书，多引古譬谕，劝使就聘。英顺逸议而至；及后应对无奇谋深策，谈者以为失望。河南张楷与英俱征，谓英曰：「天下有二道，出与处也。〔处，昌吕翻；下同。〕吾前以子之出，能辅是君也，济斯民也。而子始以不訾之身〔贤曰：訾，量也。言无量可比之，贵重之极也。訾，音资。〕怒万乘之主，〔按英传：英强舆入殿，犹不以礼屈。帝怒，谓英曰：「朕能生君，能杀君；能贵君，能贱君；能富君，能贫君；君何以慢朕命﹖」英曰：「臣受命于天，生尽其命，天也；死不得其命，亦天也。陛下焉能生臣，焉能杀臣！臣见暴君如见仇雠，立其朝犹不肯，可得而贵乎！虽在布衣之列，环堵之中，晏然自得，不易万乘之尊，又可得而贱乎！陛下焉能贵臣，焉得贱臣！非礼之禄，虽万锺不受也，申其志，虽箪食不厌也，陛下焉能富臣，焉能贫臣乎！」帝不能屈而敬其名，使出就太医养疾，月致羊酒。〕及其享受爵禄，又不闻匡救之术，进退无所据矣。」

     臣光曰：古之君子，邦有道则仕，邦无道则隐。隐非君子之所欲也。人莫己知而道不得行，群邪共处〔处，昌吕翻。〕而害将及身，故深藏以避之。王者举逸民，扬仄陋，〔论语曰：举逸民，天下之民归心焉。尧典曰：明明扬侧陋。〕固为其有益于国家，〔为，于伪翻。〕非以徇世俗之耳目也。是故有道德足以尊主，智能足以庇民，被褐怀玉，深藏不市，〔圣人被褐怀玉；玉，至宝也，被褐而怀之，喻珍美不外见也。良贾深藏若虚；贾有善货，深藏若无所有者，不得善价则不售。此皆以喻抱道怀才之士。被，皮义翻。〕则王者当尽礼而致之，屈己以〔【章：甲十六行本「以」下有「下之，虚心以」五字；乙十一行本同；孔本同；张校同。】〕访之，克己以从之，然后能利泽施于四表，功烈格于上下。取其道不取其人，务其实不务其名也。

     其或礼备而不至，意勤而不起，则姑内自循省而不敢强致其人，〔省，悉景翻。强，其两翻。〕曰：岂吾德之薄而不足慕乎﹖政之乱而不可辅乎﹖群小在朝而不敢进乎﹖诚心不至而忧其之不用乎﹖何贤者之不我从也﹖苟其德已厚矣，政已治矣，群小远矣，〔治，直吏翻。远，于愿翻。〕诚心至矣，彼将扣阍而自售，又安有勤求而不至者哉！荀子曰：「耀蝉者，务在明其火，振其木而已；火不明，虽振其木，无益也。〔杨倞曰：南方人照蝉，取而食之，礼记有蜩范是也。〕今人主有能明其德，则天下归之，若蝉之归明火也。」或者人主耻不能致，乃至诱之以高位，胁之以严刑。〔公孙述之待李业诸人政如此。诱，音酉。〕使彼诚君子邪，则位非所贪，刑非所畏，终不可得而致也；可致者，皆贪位畏刑之人也，乌足贵哉！

     若乃孝弟着于家庭，行谊隆于乡曲，〔弟，读曰悌。行，下孟翻。〕利不苟取，仕不苟进，洁己安分，优游卒岁，〔分，扶问翻。卒，子恤翻。〕虽不足以尊主庇民，是亦清修之吉士也；王者当褒优赡养，俾遂其志。若孝昭之待韩福，〔昭帝元凤元年三月，赐郡国所选有行义者涿郡韩福等五人帛，人五十匹，遣归。诏曰：「朕闵劳以官职之事，其务修孝弟以教乡里。」令郡县尝以正月赐羊酒；其有不幸者，赐衣一袭，祠以中牢。〕光武之遇周党，〔事见四十一卷建武五年。〕以励廉耻，美风俗，斯亦可矣，固不当如范升之诋毁，又不可如张楷之责望也。

     至于饰伪以邀誉，钓奇以惊俗，不食君禄而争屠沽之利，不受小官而规卿相之位，名与实反，心与违，斯乃华士、少正卯之流，〔韩非子曰：太公封于齐，东海上有任矞、华士昆弟二人，太公杀之。周公急传而问曰：「二子皆贤人，杀之何也﹖」太公曰：「是昆弟立议曰：『不臣天子』，是望不得而臣也；『不友诸侯』，是望不得而友也；『耕而食之，掘而饮之，无求于人』，是望不得以赏罚劝禁也。且圣王所以使人，非爵赏则刑罚也；今四者不足以使之，则望谁为君乎！是以诛之也。」荀以曰：孔子为鲁相，七日而诛少正卯。门人进问曰：「夫少正卯，鲁之闻人也，夫子为政而始诛之，得无失乎﹖」孔子曰：「其有恶者五，而盗窃不与焉：一曰心达而险，二曰行僻而坚，三曰言伪而辩，四曰记丑而博，五曰顺非而泽。此五者，有一于人，则不得免于君子之诛，而少正卯兼有之。」〕其得免于圣之诛幸矣，尚何聘召之有哉！

     时又征广汉杨厚、江夏黄琼。琼，香之子也。厚既至，豫陈汉有三百五十年之繍以为戒，〔贤曰：春秋命历序曰：四百年之间，闭四门，听外难，群异并贼，官有孽臣，州有兵乱，五七弱暴渐之效也。宋均注云：五七，三百五十岁，当顺帝渐微，四方多逆贼也。〕拜议郎。琼将至，李固以书逆遗之曰：〔遗，于季翻。〕「君子谓伯夷隘，柳下惠不恭。不夷不惠，可否之间，〔孟子曰：伯夷隘，柳下惠不恭；隘与不恭，君子不由也。贤曰：论语，孔子曰：伯夷、叔齐不降其志，不辱其身。谓柳下惠、降志辱矣。我则异于是，无可无不可。郑玄注云：不为夷、齐之清，不为惠、连之屈，故曰异于是也。〕圣贤居身之所珍也。诚欲枕山栖谷，〔枕，之鸩翻。〕拟巢、由，斯则可矣；若当辅政济民，今其时也。自生民以来，善政少而乱俗多，必待尧、舜之君，此为士行其志终无时矣。尝闻语曰：『峣峣者易缺，皦皦者易污。』〔峣峣，山之高也。皦皦，玉石之白也。峣，倪ㄠ翻。易，以豉翻。〕盛名之下，其实难副。近鲁阳樊君被征初至，〔被，皮义翻。〕朝廷设坛席，犹待神明，虽无大异，而言行所守，亦无所缺；〔行，下孟翻。〕而毁谤布流，应时折减者，〔言其名誉折减也。折，食列翻。〕岂非观听望深，声名太盛乎！〔言其声名之盛，素动人之观听，故所望者深也。〕是故俗论皆言『处士纯盗虚声』。〔处，昌吕翻。〕愿先生弘此远谟，令众人叹服，一雪此言耳！」琼至，拜议郎，稍迁尚书仆射。琼昔随父在台阁，〔琼父香，和帝时为尚书令。〕习见故事；及后居职，达练官曹，〔达，明也。练，习也。言明习尚书诸曹事也。〕争议朝堂，莫能抗夺。〔莫能抗言以夺其议也。朝，直遥翻。〕数上疏言事，〔数，所角翻。〕上颇采用之。

     李固，合之子，〔合，曷阁翻，又古今翻。〕少好学，〔少，诗照翻。好，呼到翻。〕常改易姓名，杖策驱驴，〔策，马策也。〕负笈从师，不达千里，〔笈，极晔翻，书箱也。不远千里，不惮千里之远也。〕遂究览坟籍，为世大儒。每到太学，密人公府，定省父母，〔记曰：凡为人子，冬温而夏清，昏定而晨省。孔颖达曰：安定其炮也。省问其安否何如。省，悉景翻。〕不令同业诸生知其为合子也。

     三年〔（戊辰、一二八）〕

     春，正月，丙子，京师地震。

     夏，六月，旱。

     秋，七月，茂〔【章：甲十六行本「茂」上有「丁酉」二字；乙十一行本同；退斋校同。】〕陵园寝灾。

     九月，鲜卑寇渔阳。

     冬，十二月，己亥，太傅桓焉免。

     车骑将军来历罢。

     南单于死，弟休利立，为去特若尸逐就单于。

     帝悉召孙程等还京师。

     四年〔（己巳、一二九）〕

     春，正月，丙寅，赦天下。

     丙子，帝加元服。

     夏，五月，壬辰，诏曰：「海内颇有灾异，朝廷修政，太官减膳，珍玩不御。〔御，进也。〕而桂阳太守文砻，〔郡国志：桂阳郡，在雒阳南三千九百里。砻，音力公翻。〕不惟竭忠宣畅本朝，〔言不思宣畅本朝遇灾修省之意也。朝，直遥翻。〕而远献大珠以求幸媚，今封以还之！」〔不罪砻而但封还其珠，非所以昭德塞违也。〕

     五州雨水。

     秋，八月，丁巳，太尉刘光、司空张皓免。

     尚书仆射虞诩上言：「安定、北地、上郡，山川险阨，沃野千里，土宜畜牧，水可溉漕。〔既可溉田，又可通漕也。畜，许六翻。〕顷遭元元之灾，〔洪氏隶释曰：东汉书邓骘传「元二之灾」，注云：元二，即元元也。古书字当再读者，于上字之下为小「二」字，当两度言之。后人不晓，遂读为元二，或同之阳九，或附之百六，良由不悟，致斯乖舛。岐州石鼓铭，凡重言者皆为「二」字，明验也。赵氏云：杨孟文石门碑，汉威宗建和二年立，其文有曰：中遭元二，桥梁断绝。若读为元元，则为不成文理。疑当时自有此语，汉注未必然也。予按汉刻如北海相景君及翊夫人碑之类，凡重文皆以小「二」字赘其下。此碑有烝烝、明明、荡荡、世世、勤勤，亦不再出上一字，然非若元二，遂书为二大字也。又孔耽碑云：遭元轗轲，人民相食。若作元元，下文不应言人民。汉注之非明矣。王充论衡曰：今上嗣位，元二之间，嘉德布流；三年，零陵生芝草五本；四年，甘露降五县。则论衡所云元二者，盖谓即位之元年、二年也。邓君传云：永初元年夏，凉部叛羌摇荡西州，诏骘将羽林五校士击之。冬，征骘班师，迎拜为大将军。帝纪班师在二年十一月，传有脱字也。又云：时遭元二之灾，人士荒饥，盗贼群起，四夷侵叛。骘崇节俭，罢力役，进贤士，故天下复安。则此传所云元二者，亦谓元年、二年也。安帝纪书两年之间，万民饥流，羌、貊叛戾。又与传同。此碑所云西戎虐残，桥梁断绝，正是邓骘出师时，则史传、碑碣皆与论衡合。建初者，章帝之始年。永初者，安帝之始年。乃知东汉之文所谓元二者如此。〕众羌内溃，郡中兵荒，二十余年。夫弃沃壤之饶，捐自然之财，不可谓利；离河山之阻，〔离，力智翻。〕守无险之处，难以为固。今三郡未复，园陵单外，〔贤曰：园陵，谓长安诸陵园也。单外，谓守固。余谓西汉诸陵园不皆在长安，单外，言无蔽障。〕而公卿选懦，容头过身，〔贤曰：前书音义曰：选懦，柔怯也。懦，音而掾翻。〕张解设难，〔张解者，开张其说以为解。设难者，铺设其辞以发难。难，乃旦翻。〕但计所费，不图其安。宜开圣听，考行所长。」九月，诏复安定、北地、上郡还旧土。〔安帝永初五年，三郡内徙。〕

     癸酉，以大鸿胪庞参为太尉、录尚书事。〔胪，陵如翻。庞，皮江翻。〕太常王龚为司空。

     冬，十一月，庚辰，司徒许敬免。

     鲜卑寇朔方。

     十二月，乙卯，以宗正弘农刘崎为司徒。〔崎，丘宜翻。〕

     是岁，于窴王放前杀拘弥王兴，自立其子为拘弥王，〔拘弥王居宁弥城，去长史所居柳中城四千九百里。〕而遣使者贡献，敦煌太守徐由上求讨之。〔敦，徒门翻。上，时掌翻。〕帝赦于窴罪，令归拘弥国；放前不肯。

     五年〔（庚午、一三○）〕

     夏，四月，京师旱。

     京师及郡国十二蝗。

     定远侯班超之孙始尚帝姑阴城公主。〔公主，清河孝王之女。阴县，属南阳郡。宋白曰：阴城县，在今谷城县北；宋干德二年置光化军。〕主骄淫无道；始积忿怒，伏刃杀主。冬，十月，乙亥，始坐腰斩，同产皆弃市。

     六年〔（辛未、一三一）〕

     春，二月，庚午，河间孝王开薨；子政嗣。政帒很不奉法，〔很，下垦翻。〕帝以侍御史吴郡沈景有强能，擢为河间相。〔侍御史，秩六百石。擢为王国相，秩二千石。相，息亮翻。〕景到国，谒王，王不正服，箕踞殿上；侍郎赞拜，景峙不为礼，〔贤曰：崎，立也。〕问王所在。虎贲曰：「是非王邪！」〔贲，音奔。〕景曰：「王不正服，常人何别！今相谒王，岂谒无礼者邪！」王凓而更服，〔别，彼列翻。更，工衡翻。〕景然后拜；出，住宫门外，请王傅责之〔汉诸王国有太傅，至成帝时更曰傅。〕曰：「前发京师，陛见受诏，〔见，贤遍翻。〕以王不恭，相使检督。诸叵空受爵禄，曾无训导之义！」因奏治其罪，〔治，直之翻。〕诏书让政而诘责傅。景因捕诸奸人，奏案其罪，杀戮尤恶者数十人，出冤狱百余。政遂为改节，悔过自修。〔为，于伪翻。〕

     帝以伊吾膏腴之地，傍近西域，匈奴资之以为钞暴；〔近，其靳翻。钞，楚交翻。〕三月，辛亥，复令开设屯田，如永元时事，〔见四十七卷和帝永元二年。〕置伊吾司马一人。

     初，安帝薄于艺文，博士不复讲习，朋徒相视怠散，学舍颓敝，鞠为园蔬，〔颓，徒回翻。贤曰：诗小雅曰：鞠为茂草。注云：鞠，穷也。〕或牧儿、荛竖薪刈其下。〔荛竖，刈草者也。荛，如招翻。〕将作大匠翟酺上疏请修缮，诱进后学，帝从之。〔翟，直故翻。酺，薄乎翻。诱，音酉。〕秋，九月，缮起太学，凡所造构二百四十房，千八百五十室。

     护乌桓校尉耿晔遣兵击鲜卑，破之。〔晔，与□同。〕

     护羌校尉韩皓转湟中屯田置两河间，以逼群羌。〔两河，谓赐支河及逢留大河也。〕皓坐事征，以张掖太守马续代为校尉。两河间羌以屯田近之，〔近，其靳翻。〕恐必见图，乃解仇诅盟，各自儆备；〔诅，庄助翻。〕续上移〔【章：甲十六行本「移」下有「屯」字；乙十一行本同；孔本同。】〕田还湟中，〔上，上奏也，音时掌翻。〕羌意乃安。

     帝欲立皇后，而贵人有宠者四人，莫知所建，议欲探筹，以神定选。〔书四人姓氏于筹，祷之于神而探之，得之为入选。探，他南翻。〕尚书仆射尚郡胡广与尚书冯翊郭虔、史敞上疏谏曰：「窃见诏书，以立后事大，谦不自专，欲假之筹策，决疑灵神；篇籍所记，祖宗典故，未尝有也。恃神卜〔【章：甲十六行本「卜」作「任」；乙十一行本同；孔本同；张校同。】〕筮，既未必当贤；就值其人，犹非德选。夫岐嶷形自于，〔贤曰：诗云：克岐克嶷。郑注云：岐岐然意有所知，其貌嶷嶷然有所识别也。嶷，鱼力翻。〕俔天必有异表，〔贤曰：俔，音苦见翻。说文曰：俔，譬论也。诗云：文王嘉止，大邦有子，俔天之妹。文王闻太姒之贤则美之，言大邦有子女，譬天之有女弟，故求为配焉。〕宜参良家，简求有德，德同以年，年钧以貌；稽之典经，断之圣德。」〔断，丁乱翻。〕帝从之。

     恭怀皇后弟子乘氏侯商之女，〔恭怀皇后，和帝母梁贵人也。乘氏县，属济阴郡，春秋之乘丘也。乘，绳证翻。〕选入掖庭为贵人，常特被引御，从容辞曰：「夫阳以博施为德，〔被，皮义翻。从，千容翻。施，式智翻。〕阴以不专为义。螽斯则百福所由兴也。〔言后妃不勡忌，若螽斯，则子孙众多而百福兴矣。〕愿陛下思雨之均泽，小妾得免于罪。」帝由是贤之。

     阳嘉元年〔（壬申、一三二）〕

     春，正月，乙巳，立贵人梁氏为皇后。

     京师旱。

     三月，扬州六郡妖贼章河等寇四十九县，杀伤长吏。〔扬州部九江、丹杨、庐江、会稽、吴、豫章等六郡。妖，于骄翻。长，知两翻。〕

     庚寅，赦天下，改元。

     夏，四月，梁商加位特进；顷之，拜执金吾。

     冬，耿晔遣乌桓戎末魔等钞击鲜卑，大获而还。〔范书鲜卑传作「戎末廆」。章：乙十一行本正作「廆」；张校同。贤曰：廆，音胡罪翻。钞，楚交翻。〕鲜卑复寇辽东属国，耿晔移屯辽东无虑城以拒之。〔复，扶又翻。郡国志：辽东属国，故邯乡西部都尉，安帝时以为属国都尉，领昌辽、宾徒、徒河、无虑、险渎、房六城；在雒阳东北三千二百六十里。无虑，因医无虑山以名县。虑，音庐。〕

     尚书令左雄上疏曰：「昔宣帝以为吏数变易，则下不安业；久于其事，则民服教化；其金政治者，辄以玺书勉励，增秩赐金，公卿缺则以次用之。是以吏称其职，民安其业，汉世良吏，于兹为盛。〔谓尹翁归、韩延寿、朱邑、龚遂、黄霸之属也。事业见宣帝纪。数，所角翻。治，直吏翻。称，尺证翻。〕今典城百里，转动无常，各怀一切，莫虑长久。谓杀害不辜为威风，聚敛整办为贤能；〔敛，力赡翻。〕以治己安民为劣弱，〔治，直之翻。〕奉法循理为不治。髡钳之戮，生于睚鈪；〔师古曰：睚鈪，举目鈪也，犹言顾瞻之顷也。睚，音箧。鈪，音才赐翻。字书曰：睚，牛懈翻，怒视也。监，古衔翻。背，音辈。〕与同疾疢，〔言同有此病也。疢，丑刃翻。〕见非不举，闻恶不察。观政于亭传，责成于翆月；〔言郡县长吏，饰亭传以夸过，使客监司亦以是观政也。贤曰：翆，匝也，谓一岁。传，株恋翻。〕言善不称德，论功不据实。虚诞者获誉，拘检者离毁；〔贤曰：离，遭也。誉，音余。〕或因罪而引高，或色斯而求名，〔因有罪而先自弃官以为高。论语曰：色斯举矣。此言见上之人颜色不善，则举而去之，以求见几之名也。〕州宰不覆，〔覆，审也。〕竞共辟召，踊跃升腾，赻等踰匹。或考奏捕案，而亡不受罪，会赦行赂，复见洗涤，朱紫同色，清浊不分。故使奸猾枉滥，轻忽去就，拜除如流，缺动百数。乡官、部吏，职贱禄薄，车马衣服，一出于民，廉者取足，贪者充；特选、横调，〔曰特、曰横，皆出于常赋之外者也。贤曰：调，征也，徒钧翻。〕纷纷不绝，送迎烦费，损政政伤民。和气未洽，灾眚不消，咎皆在此。臣愚以为守相、长吏惠和有显效者，可就增秩，勿移徙；非父母丧，不得去官。〔守，式又翻。相，息浪翻。长，知两翻。〕其不从法禁，不式王命，〔贤曰：式，用也。〕锢之终身，虽会赦令，不得齿列。若被劾奏，亡不就法者，〔劾，户概翻，又户得翻。〕徙家边郡，以惩其后。其乡部亲民之吏，皆用儒生清白任从政者，〔贤曰：任，堪也，音人林翻。〕宽其负算，〔贤曰：负，欠也。算，口钱也。儒生未有品秩，故宽之。〕增其秩禄；吏职满岁，宰府州郡乃得辟举。如此，威福之路塞，〔塞，悉则翻。〕虚伪之端绝，送迎之役损，赋敛之源息，循理之吏得成其化，率土之民各宁其所矣。〕帝感其言，复申无故去官之禁，〔先已有此禁，今复申严之。复，扶又翻。〕又下有司空吏治真伪，详所施行；〔下，遐稼翻。治，直吏翻。〕而宦官不便，终不能行。

     雄又上言：「孔子曰『四十不惑』，〔见论语。〕礼称强仕。〔曲礼曰：四十曰强，而仕。〕请自今，孝廉年不满四十，不得察举，皆先诣公府，诸生试家法，〔贤曰：儒有一家之学，故称家法也。〕文吏课笺奏，〔周成杂字曰：笺，表也。汉杂事曰：凡群臣之书，通于天子者四品：一曰章，二曰奏，三曰表，四曰驳议。章者需头，称「稽首以闻」，谢恩陈事，诣阙通者也。奏者亦需头，其京师官但言「稽首言」，下言「稽首以闻」，其中有所请告罪法劾案，公府送御史台，即校送谒者台也。表者需头，上言「臣某言」，下言「诚惶诚恐、顿首顿首、死罪死罪」，左方下附曰：「某官臣芋甲、乙上」。〕副之端门，〔宫之正南门曰端，尚书于此受天下章奏；令举者先诣公府课试，以副本纳之端门，尚书审核之。〕练其虚实，以观异能，以美风俗；有不承科令者，正其罪法。若有茂材异行，〔行，下孟翻。茂林，即秀才。贾公彦曰：汉光武讳秀，改为茂才。〕自可不拘年齿。」帝从之。

     胡广、郭虔、史敞上书驳之曰：「凡选举因才，无拘定制。六奇之策，不出经学；郑、阿之政，非必章奏；〔陈平六出奇计以佐高帝。子产相郑。择能而使之，内无国中之乱，外无诸侯之患。说苑曰：晏子化东阿三年，景公召而数之。晏子请改道易行。明年上计，景公迎而贺之。晏子对曰：「臣前之化东阿也，属托不行，货赂不至，君反以罪臣；今则反是，而更蒙贺。」景公下席而谢。驳，北角翻。〕甘、奇显用，年乖强仕，终、贾扬声，亦在弱冠。〔史记曰：秦欲与燕伐赵，以广河间之地。甘罗年十二使于赵，赵王立割五城以广河间；秦乃封罗为上卿。说苑：子奇年十八，齐君使主东阿，东阿大化。前书：终军年十八，自请愿以长缨必羁南越王而致之阙下。武帝大悦，擢为谏大夫。贾谊年十八，扬声汉庭，文帝超迁之。〕前世以来，贡举之制，莫或回革。今以一臣之言，爕戾旧章，便利未明，众心不厌。〔回，转也，反也。贤曰：爕，削也。戾，乖也。厌，满也。爕，楚限翻。〕矫枉变常，政之所重，而不访台司，不谋卿士；若事下之后，议者剥异，〔下，遐稼翻；下同。剥，与驳同。〕异之则朝失其便，同之则王言已行。〔言若附同雄言而驳议者异，则朝政为不重；若与驳议者同而以雄言为非，则上已从雄言而行之矣。朝，直遥翻。〕臣愚以为可宣下百官，参其同异，然后览择胜否，详采厥衷。」〔衷，陟仲翻；下同。〕帝不从。

     辛卯，初令「郡国举孝廉，限年四十以上；诸生通章句，文衷能笺奏，乃得应选。其有茂才异行，若颜渊、子奇，不拘年齿。」

     久之，广陵所举孝廉徐淑，年未四十；台郎诘之，〔台郎，尚书郎也。诘，去吉翻。〕对曰：「诏书曰：『有如颜回、子奇，不拘年齿。』是故本郡以臣充选。」郎不能屈。左雄诘之曰：「颜回闻一知十，孝廉闻一知几邪﹖」〔几，居岂翻。〕淑无以对；乃罢欲止。郡守坐免。

     袁宏论曰：夫谋事作制，以经世训物，必使可为也。古者四十而仕，非谓弹冠之会必将是年也。〔师古曰：弹冠，言入仕也。〕以为可仕之时在于强盛，故举其大限以为民衷。且颜渊、子奇，旷代一有，而欲以斯为格，岂不偏乎！

     然雄公直精明，能审核真伪，决志行之。顷之，胡广出为济阴太后，〔济，子礼翻。〕与诸郡守十余人皆坐谬举免黜；唯汝南陈蕃、颍川李膺、下邳陈球等三十余人得拜郎中。自是牧、守畏，栗，莫敢轻举。迄于永嘉，察选清平，多得其人。

     闰月，庚子，恭陵百丈庑灾。〔贤曰：庑，廊屋也。说文：堂下周屋曰庑。庑，音武。〕

     上闻北海郎顗精于阴阳之学，〔姓谱：鲁懿公孙费伯城郎，因居之，子孙以为氏。顗，鱼岂翻。〕

     二年〔（癸酉、一三三）〕

     春，正月，诏公交车征顗，问以灾异。顗上章曰：「三公上应台阶，下同元首，〔贤曰：春秋元命包曰：魁下六星，两两而比，曰三台。前书音义曰：泰阶，三台也。又黄帝泰阶六符经曰：泰阶者，天之三阶也。上阶为天子，中阶为诸侯、公卿、大夫，下阶为士、庶人。三阶平则阴阳和、风雨时。尚书曰：君为元首，作股肱。言三公上象天之台阶，下与人君同体也。〕政失其道，则塞阴反节。今之在位，竞托高虚，纳累锺之奉，〔奉，与俸同，音扶用翻。〕亡天下之忧。〔亡，古无字。〕栖迟偃仰，〔小雅北山之诗曰：或栖迟偃仰。毛公曰：栖迟，游息也。偃仰，卧也。〕寝疾自逸，被策文，得赐钱，即复起矣，何疾之易而愈之速！〔被，皮义翻。复，扶又翻。易，以豉翻。〕以此消伏灾眚，兴致升平，其可得乎！今选牧、守，委任三府；长吏不良，既咎州、郡，〔守，式又翻。长，知两翻。〕州、郡有失，岂得不归责举者！而陛下崇之弥优，自下慢事愈甚，所谓『大网疏，小网数』。〔贤曰：谓缓于三公，切于州郡也。数，趋玉翻，密也。孟子曰：数罟不入污池。〕三公非臣之仇，臣非狂夫之作，所以发愤亡食，恳恳不已者，诚念朝廷，欲致兴平。臣书不择言，死不敢恨！」因修便宜事：「一，园陵火灾，宜念百姓之劳，罢缮修之役。二，立春以后阴寒失节，宜采纳良臣，以助圣化。三，乞年少阳之岁，〔少，诗照翻。〕春当旱，夏必有水，宜遵前典，惟节惟约。四，去年八月，荧惑出入轩辕，〔晋书天文志：轩辕十七星，广帝之神，黄龙之体也，后妃之主女职也。〕宜简出宫女，恣其姻嫁。五，去年闰十月，有白气从西方天苑参左足，入玉井，〔续汉志曰：时客星气白，广二尺，长五丈，起天苑西南。晋书天文志曰：天苑十六星在昴、毕南，天子之苑囿，养兽之所也。参十星，白虎之体；其中三星，横列三将也，东北曰左肩，主左将；西北曰右肩，主右将；东南曰左足，主后将军；西南曰右足，主偏将军。玉井四星在参左足下，主水浆以给厨。参，所今翻。〕恐立秋以后，将有羌寇畔戾之患，宜豫告诸郡，严为备御。六，今月十四日乙卯，白虹贯日，〔顗曰：凡日气色白而纯者，名为虹。贯日中者，侵太阳也。晋志曰：凡白虹者，百殃之本，众乱所基。〕宜令中外官司，并须立秋然后考事。七，汉兴以来三百三十九岁，于时三翆，〔贤曰：谓以三翆之法推之也。〕宜大蠲法令，有所变更。〔更，工衡翻。〕王者随天，譬犹自春徂夏，改青服绛也。〔春服春，夏服绛，各随时之色。〕自文帝省刑，适三百年，〔贤曰：自文帝十三年除肉刑，至顺帝阳嘉二年，合三百年也。〕而轻微之禁，渐已殷积。王者之法，譬犹江、河，当使易避而难犯也。」

     二月，顗复上书荐黄琼、李固，以为宜加擢用。又言：「自冬涉春，讫无嘉泽，数有西风，反逆时节，〔贤曰：春当东风也。复，扶又翻。数，所角翻。〕朝廷劳心，广为祷祈，荐祭山川，暴龙移市。〔董仲舒春秋繁露曰：春旱，以甲乙日为苍龙一，长八丈，居中央，为小龙，各长四丈，皆东向；其间相去八尺。小童八人，皆斋三日，服青衣而舞之。夏以丙丁日为赤龙，服赤衣。季夏以戊己日为黄龙，服黄衣。秋以庚辛日为白龙，服白衣；冬以壬癸日为黑龙，服黑衣。龙长与舞童各依其行数，牲各依其方色；皆燔雄鸡、茘豭猪尾于里北门及市中以祈焉。礼记：岁旱，鲁穆公问于县子。县子曰：「为之徙市可也。」〕臣闻皇天感物，不为伪动；〔为，于伪翻。〕灾变应人，要在责己。若令雨可请降，水可攘止，则岁无隔并，太平可待。然而灾害不息者，患不在止也！」书奏，特拜郎中；辞病不就。

     三月，使匈奴中郎将赵稠遣从事将南匈奴兵出塞击鲜卑，破之。

     初，帝之立也，乳母宋娥与其谋，〔与，读曰豫。〕帝封娥为山阳君，又封执金吾梁商子冀为襄邑侯。〔襄邑县，属陈留郡。〕尚书令左雄上封事曰：「高〔【章：甲十六行本「高」下有「皇」字；乙十一行本同；孔本同。】〕帝约，非刘氏不王，非有功不侯。孝安皇帝封江京、王圣等，遂致地震之异。〔事见上卷安帝建光元年。〕永建二年封阴谋之功，〔不见于史。〕又有日食之变。数术之士，咸归咎于封爵。今青州饥虚，盗贼未息，诚不宜追录小恩，亏失大典。」诏大听。

     雄复谏曰：「臣闻人君莫不好忠正而谗谀，然而历世之患，莫不以忠正得罪，谗谀蒙幸者，盖听忠难，从谀易也。〔复，扶又翻。好，呼到翻。恶，乌路翻；下同。易，以豉翻。〕夫刑罪，人情之所甚恶，贵宠，人情之所甚欲，是以时俗为忠者少而习谀者多；故令人主数闻其美，稀知其过，迷而不悟，以至于危亡。臣伏见诏书，顾念阿母旧德宿恩，欲特加显赏。按尚书故事，〔汉故事，皆尚书主之。〕无乳母爵邑之制，唯先帝时阿母王圣为野王君，圣造生谗贼废立之祸，〔事见上卷安帝延光三年。〕生为天下所咀嚼，〔咀，在吕翻。〕死为海内所欢快。桀、纣贵为天子，而庸仆羞与为比者，以其无义也；夷、齐贱为匹夫，而王侯争与为伍者，以其有德也，今阿母躬蹈俭约，以身率下，群僚蒸蒸，莫不向风；〔蒸，众也。〕而与王圣并同爵号，惧违本操，失其常愿。臣愚以为凡人之心，理不相远，〔远，于愿翻。〕其所不安，古今一也。百姓深惩王圣倾覆之祸，民萌之命危于累卵，〔萌，与氓同。〕常惧时世复有此类，〔复，扶又翻；下同。〕怵惕之念未离于心，〔怵惕，悚惧也，上尺律翻，下他历翻。离，力智翻。〕恐惧之言未绝于口。乞如前议，岁以千万给奉阿母，〔盖雄先已有此议，今乞行之也。〕内足以尽恩爱之欢，外可不为吏民所怪。梁冀之封，事非机急，宜过灾繍之运，然后平议可否。」于是冀父商让还冀封；书十余上，〔上，时掌翻。〕帝乃从之。

     夏，四月，乙亥，京师地震。五月，庚子，诏群公、卿士各直言厥咎，仍各举敦朴士一人。左雄复上疏曰：「先帝封野王君，汉阳地震，〔安帝延光二年封王圣，是岁，京师及郡国三地震，汉阳盖其一也。〕今封山阳君而京城复震，专政在阴，其灾尤大。臣前后瞽言，封爵至重，王者可私人以财，不可以官，宜还阿母之封以塞灾异。〔塞，悉则翻。〕今冀已高让，山阳君亦宜崇其本节。」雄言切至，娥亦畏惧辞让；而帝恋恋不能已，卒封之。〔卒，子恤翻。〕

     是时，大司农刘据以职事被谴，召诣尚书，传呼促步，〔促步，催使速行也。被，皮义翻。〕又加以捶扑。〔捶，止蕊翻。扑，普卜翻。〕雄上言：「九卿位亚三事，班在大臣，行有佩玉之节，〔礼记曰：公、侯佩山玄玉而朱组绶；大夫佩水苍玉而缁组绶。诗曰：杂佩以赠之。毛氏注云：珩、璜、琚、瑀、冲牙之类。月令章句曰：佩上有双珩，下有双璜，琚、瑀以杂之，冲牙、蠙珠以纳其间。玉藻曰：左征、角，右宫、羽，进则揖之，退则扬之，然后玉玱呜也。至汉明帝乃为大佩，冲牙、双瑀、璜皆以白玉，乘舆落以白珠，公卿诸侯以采丝。孔颖达曰：凡佩玉必上系于衡，下垂三道，穿以蠙珠，下端前后以悬于璜，中央下端悬以冲牙，动则冲牙前后触璜而为声；所触之玉，其形似牙，故曰冲牙。〕动则〔【章：甲十六行本「则」字；乙十一行本同。】〕有庠序之仪。〔庠序之仪，谓济济跄跄。〕孝明皇帝始有扑罚，皆非古典。」帝纳之，是后九卿无复捶扑者。〔扑，蒲卜翻。捶，止蕊翻。〕

     戊午，司空王龚免。六月，辛未，以太当鲁国孔扶为司空。

     丁丑，雒阳宣德亭地斥，长八十五丈；〔按续汉志，宣德亭，近郊地，光武立郊兆于雒阳城南，亭盖在平城门外。长，直亮翻。〕帝引安皇帝变乱旧典，封爵阿母，天下喁喁，〔喁，鱼容翻。师古曰：喁喁，众口向上貌。〕属望风政。〔属，之欲翻。〕积敝之后，易致中兴，〔易，以豉翻。〕诚当沛然，思惟善道，〔贤曰：沛然，宽广之意。〕而论者犹云『方今之事，复同于前』；〔复，扶又翻。〕臣伏在草泽，痛心伤臆！实以汉兴以来三百余年，贤圣相继十有往，〔高、惠、文、景、武、昭、宣、元、成、哀、平、光、明、章、和、殇、安至帝，凡十八主。〕岂无阿乳之恩，岂忘贵爵之宠﹖然上畏天威，俯案经典，和义不可，故不封也。今宋阿母虽有大功、勤谨之德，但加赏赐，足以酬其劳苦；至于裂土开国，实乖旧典。闻阿母体性谦虚，必有逊让，陛下宜许其辞国之高，使成万安之福。夫妃、后之家所以少完全者，〔少，诗沼翻。〕岂天性当然﹖但以爵位尊显，颛总权柄，天道恶盈，〔易曰：天道亏盈而益谦。恶，乌路翻。〕天知自损，故致颠仆。先帝宠遇阎氏，位号太疾，故其受祸曾不旋时，〔安帝建光元年，诸邓得罪，阎氏始盛。延光四年，阎氏诛，盖不能于稔也。〕老子曰：『其进锐者其退速也。』今梁氏戚为椒房，礼所不臣，〔礼，不臣妻之父母。〕尊以高爵，尚可然也；而子弟群从，荣显兼加，〔从才用翻。〕永平、建初故事，殆不如此。宜令步兵校尉冀及诸侍中还居黄门之官，使权去外戚，政归国家，岂不休乎！〔休，美也。〕又，诏书所以禁侍、尚书、中臣子弟不得为吏，察孝廉者，以其秉威权，容请托故也。而中常侍在日月之侧，声势振天下，子弟禄任，曾无限极，虽外托谦默，不干州郡，而谄伪之徒，望风进举。〔谓州郡阿私宦官，进举其子弟也。〕今可为设常禁，〔为，于伪翻；下同。〕同之中臣。〔此中臣，谓中朝臣也。〕昔馆陶公主为子求郎，明帝不许，赐钱千万，〔事见四十五卷永平十八年。为，于伪翻。〕所以轻厚赐，重薄位者，为官人失才，害及百姓也。窃闻长水司马武宣、〔百官志：北军五营校尉各有司马，秩千石。〕开阳城门候羊迪等，〔雒阳城十二月，每门候一人，秩六百石。开阳门位在巳。应劭汉官曰：开阳门始成，未有名，宿昔有一柱来楼上。琅邪开阳县上言：县南城门一柱飞去。光武皇帝使来识视，怆然，遂坚缚之，刻记其岁月，因以名焉。〕无他功德，初拜便真，〔汉制，初拜官称守，满岁为真。续汉书曰：中都官千石、六百石，故事，先守一岁，然后补真。〕此虽小失而渐坏旧章。〔坏，音怪。〕先圣法度，所宜坚守，故政教一跌，百年不复，〔跌，徒结翻。〕诗云：『上帝板板，下民卒瘅』，刺周王变祖法度，故使下民将尽病也。〔凡伯，刺周厉王之诗。贤曰：板，反也。卒，尽也，音子恤翻。瘅，病也。瘅，音当但翻。〕今陛下之有当书，犹天之有北斗也。斗为天喉舌，尚书亦为陛下喉舌。斗斟酌元气，运乎四时；〔天文志曰：斗为帝车，运乎中央，临制四；方分阴阳，建四时，均五行，移节度，定诸纪，皆系于斗。〕尚书出纳王命，赋政四海，〔贤曰：赋，布也。〕权尊势重，责之所归，若不平心，灾眚必至，诚宜审择其人，以毗圣政。〔毗，辅也。〕今与陛下共天下者，外则公、卿、尚书，内则常侍、黄门，譬犹一门之内，一家之事，安则共其福庆，危则通其祸败。〔此等议论，发之嬖幸盈朝之时，谓之曲而当可也。犹以直而不见容，呜呼！〕刺史、二千石，外统职事，内受法则。夫表曲者景必邪，源清者流必洁，犹叩树本，百枝皆动也。由此言之，本朝号令，岂可蹉跌！〔蹉，仓何翻。〕天下之纪纲，当今之急务也。夫人君之有政，犹水之有堤防；堤防完全，虽遭雨水霖潦，不能为变；政教一立，蹔遭凶年，〔蹔，与暂同。〕不足为忧。诚令堤防穿漏，万夫同力，不能复救；政教一坏，贤智驰骘，不能复还；〔复，扶又翻。〕今堤防虽坚，渐有孔穴。〔谕嬖幸之门也。当此之时，不可以言渐矣，固特婉其辞耳。〕譬之一人之身，本朝者，心腹也，州、郡者，四支也，心腹痛则四支不举。故臣之所忧，在腹心之疾，非四支之患也。苟坚堤防，务政教，先安心腹，整理本朝，虽有寇贼、水旱之变，不足介意也；诚令堤防坏漏，心腹有疾，虽无水旱之灾，天下固可以忧矣。又宜罢退宦官，去其权重，裁置常侍二人，方直有德者省事左右；小黄门五人，才智闲雅者给事殿中。〔范晔曰：汉承秦制，置中常侍官，然亦引用士人以参其选，皆银珰、左貂，给事殿省。及高后称制，乃以张卿为大谒者，出入卧内，受宣诏命。文帝时，有赵谈、北宫伯子，颇见亲幸。至于武帝，亦爱李延年。帝数宴后庭，或潜游离馆，故请奏机事，多以宦人主之。至元帝之世，史游为黄门令，勤身纳忠，有所补益。其后弘恭、石显以佞险自进，卒有萧、周之祸，损秽帝德焉。中兴之初，宦官悉用阉人，不复杂调他士。至永平中，始置员数，中常侍四人，小黄门十八。和帝即祚幼弱，窦宪兄弟专总威样，所与居者阉宦而已；故郑众得专谋禁中，终除大憝，遂享分土之封，超登公卿之位，于是中官始盛矣。自明帝之后，迄于延平，委用渐大，其员稍增，中常侍至有十人，小黄门二十人，改以金珰、右貂，兼领卿署之职。邓后以女主临政，万机殷远，朝臣国议，无由参断，不得不委用刑人，寄之国命；手握王爵，口衔天宪，非复掖庭永巷之职，闺牖房闼之任也。去，羌吕翻。省，悉景翻。〕如此，则论者厌塞，升平可致也！」〔塞，悉则翻。〕

     扶风功曹马融对曰：「今科修品制，四时禁令，所以承天顺呡者，备矣，悉矣，不可加矣。然而天犹有不平之效，民犹有咨嗟之怨者，百姓屡闻恩泽之声而未见惠和之实也。古之足民者，非能家赡而人足之，量其财用，为之制度。〔量，音良。〕故嫁娶之礼俭，则婚者以时矣；丧祭之礼约，则终者掩藏矣；不夺其时，则农夫利矣。夫妻子以累其心，〔累，力瑞翻。〕产业以重其志，舍此而为非者，有必不多矣！」〔马融之对，不诡于圣人，盖有得于经学，故其辞气和平而切于政体也。舍，读曰舍。〕

     太史令南阳张衡对曰：〔百官志：太史令，属太常，秩六百石；掌天时、星历。〕「自初举孝廉，迄今二百岁矣，〔武帝元光元年，初举孝廉，至是凡二百七年。〕皆先孝行；行有余力，始学文法。辛卯诏书，以能章句、奏案为限；〔去年冬十一月辛卯诏书也。孝行，下孟虽。〕虽有至孝，犹不应科，此弃本而取末。曾子长于孝，然实鲁钝，文学不若游、夏，政事不若冉、季。今欲使一人兼之，苟外有可观，内必有阙，则违选举孝廉之志矣。且郡国守相，剖符宁境，为国大臣，一旦免黜十有余人，〔谓济阴太守胡广等也。〕吏民罢于送迎之役，〔罢，读曰疲。〕新故交际，公私放滥，或临政为百姓所便而以小过免之，是为夺民父母使嗟号也。〔号，户刀翻。〕易不远复，论不惮改，〔易曰：不远复，无祗悔。论语曰：过则勿惮改。〕朋友交接且不宿过，况于帝王，承天理物，以天下为公者乎！中间以来，妖星见于上，〔古今注曰：是年四月壬寅，太白昼见；五月癸巳，又昼见。见，贤遍翻。〕震裂着于下，〔谓永建三年京师地震，今年宣德亭地裂也。〕天诫详矣，可为寒心！明者销祸于未萌，今既见矣，〔为，于伪翻。见，贤遍翻。〕修政恐惧，则祸转为福矣。」

     上览众对，以李固为第一，实时出阿母还舍，诸常侍悉叩头谢罪，朝廷肃然。以固为议郎；而阿母、宦者皆疾之，诈为飞章以陷其罪。事从中下，〔从中下者，不经尚书。下，遐稼翻。〕大司农南郡黄尚等请之于梁商，仆射黄琼复救明其事。〔复，扶又翻。〕久得释，出为洛令，〔「洛」，当作「雒」。雒县属广汉郡。〕固弃官归汉中。融博通经籍，美文辞；对奏，亦拜议郎。衡善属文，〔属，之欲翻。〕通贯六艺，虽才高于世，而无骄尚之情；〔骄者，以才骄人也。尚者，以才尚人也。〕善机巧，尤致思于天交、阴阳、历算，〔致，极也。思，相吏翻。〕作浑天仪，着灵宪。〔蔡邕曰：言天体者三家：一曰周髀，二曰宣夜，三曰恽天。宣夜之学，绝无师法。周髀数术具存，考验天状，多所违失，故史官不用。唯浑天者，近得其情；今史官所用候台铜仪，则其法也。立八尺圆体之度，而具天地之象，以正黄道，以察发敛，以行日月，以步五纬，精微深妙，万世不易之道也。衡着灵宪曰：昔在先王，将步天路，用之灵轨，寻绪本元，先准之于浑体，是为正仪立度，而皇极有逌建也，枢运有逌稽也。乃建乃稽，斯经天常。圣人无心，因慈以生心，故灵宪作兴。王蕃曰：天地之体，状如鸡卵，天包地外，犹壳之裹黄也。周旋无端，其形浑浑然，故曰恽天。周天三百六十五度五百八十九分度之百四十五，半露地上，半在地下，其二端谓之南极、北极。北极出地三十六度，南极入地亦三十六度；两极相去一百八十二度半强。绕北极，径七十二度，常见不隐，谓之上规。绕南极，七十五度，常隐不见，谓之下规。赤道带之弦，去两极各九十一度少强。黄道，日之所行也，半在赤道外，半在赤道内；与赤道东交于角五弱，西交于奎十四少强。其出赤道外极远者，去赤道二十四度，斗二十一度是也。其入赤道内极远者，亦二十四度，井二十五度是也。日南至，在斗二十一度，去极百一十五度少强是也。日最南，去极最远，故远最长。黄道斗二十一度，出辰入申，故日亦出辰入申。日昼行地上百四十六度强，故日短；夜行地下二百一十九度少弱，故夜长。自南至之后，日去极稍近，故景稍短。日昼行地上度稍多，故日稍长；夜行地下度稍少，故夜稍短。日所在度稍北，故日稍北。以至于夏至，日在井二十五度，去极六十七度稍强是也。日最北去极最近，景最短。黄道井二十五度，出寅入戌，故日亦出寅入戌。日昼行地上二百一十九度少弱，故日长；夜行地下百四十六度强，故夜短。自夏至之后，日去极稍远，故景稍长。日昼行地上度稍少，故日稍短；夜行地下度稍多，故夜稍长。日所在度稍南，故日出入稍南，以至于南至而复初焉。斗二十一，井二十五，南北相觉四十八度。春分日在奎十四稍强，秋分日在角五稍弱，此黄赤二道之交中也，去极俱九十一度少强，南北处斗二十一、井二十五之中，故景居二至短长之中。奎十四、角五，出卯入酉，故日亦出卯入酉。日昼行地上，夜行地下，俱百八十度半强，故日见之漏，昼五十刻，不见之漏五十刻，而昼夜同。夫天之昼夜以日出入日入为分，人之昼夜以昏明为限，日未出二刻半而明，日未入二刻半而昏，故损夜五刻五益昼，是以春、秋之漏，昼五十五刻。洛书甄耀度曰：周天三百六十五度四分度之一。一度为千九百三十二里。〕性恬憺，〔憺，杜览翻。〕不慕当世；所居之官辄积年不徙。

     太尉庞参，在三公中最名忠直，数为左右所毁。会所举用忤帝旨，〔数，所角翻。忤，五故翻。〕司隶承风案之。时当会茂才、孝廉、参以被奏，称疾不会。〔被，皮义翻。〕广汉上计掾段恭因会上疏曰：〔汉郡国岁举茂才、孝廉，与上计吏皆至京师。受计之日，公卿皆会于廷，茂、孝豫焉。〕「伏见道路行人、农夫、织妇皆曰：『太尉参竭忠尽节，徒以直道不能曲心，孤立群邪之间，自处中伤之地。』〔处，昌吕翻。中，竹仲翻。〕夫以谗佞伤毁忠正，此天地之大禁，人臣〔【章：甲十六行本「臣」作「主」；乙十一行本同。】〕之至诫也！昔白起赐死，诸侯酌酒相贺；〔白起死事见五卷周赧王五十年。〕季子来归，鲁人喜其纾难。〔贤曰：纾，缓也。季子，鲁公子季友也。闵公之时，国家多难，以季子忠贤，故请齐侯复之。公羊传曰：季子来归。其言季子何﹖贤也。其言来归，喜之也。难，乃旦翻。〕夫国以贤治，君以忠安；〔治，直吏翻。〕今天下咸欣陛下有此忠贤，愿卒宠任以安社稷。」〔卒，子恤翻。〕书奏，诏即遣小黄门视参疾，太医致羊酒。后参夫人疾前妻子，投于井而杀之；雒阳令祝良奏参罪。秋，七月，己未，参竟以灾异免。

     八月，己巳，以大鸿胪施延为太尉。

     鲜卑寇马城，代郡太守击之，不克。顷之，其至犍〔【章：甲十六行本「犍」作「鞬」；乙十一行本同。】〕死。〔鞬，居言翻。〕鲜卑由是抄盗差稀。〔抄，楚交翻。〕

