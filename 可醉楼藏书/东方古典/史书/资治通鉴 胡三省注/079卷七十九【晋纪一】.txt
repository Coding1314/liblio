卷第七十九【晋纪一】起旃蒙作噩（乙酉），尽玄黓执徐（壬辰），凡八年。

     〔司马氏，河内温县人。宣王懿得魏政传景王师，至文王昭，始封晋公，以温县本晋地，故以国号。〕

     世祖武皇帝上之上〔讳炎，字安世，姓司马氏，宣王懿之孙，文王昭之长子。文王庙号太祖，故帝庙号世祖。谥法：克定祸乱曰武。〕

     泰始元年〔（乙酉、二六五）是年十二月，方受禅改元，此犹是魏咸熙二年。〕

     春，三月，吴主使光禄大夫纪陟、五官中郎将洪璆〔璆，渠尤翻。〕与徐绍、孙彧偕来报聘。〔绝彧聘吴见上卷上年。〕绍行至濡须，有言绍誉中国之美者，〔誉，音余。〕吴主怒，追还，杀之。

     夏，四月，吴改元甘露。〔时因蒋陵言甘露降改元。〕

     五月，魏帝加文王殊礼，〔谓旌旗、车马、乐舞、冕服，皆如帝者之仪。〕进王妃曰后；世子曰太子。

     癸未，大赦。

     秋，七月，吴主逼杀景皇后，迁景帝四子于吴；寻又杀其长者二人。〔吴主贬景后，封四弟，事见上卷上年。长，知两翻。〕

     八月，辛卯，文王卒，太子嗣为相国、晋王。

     九月，乙未，大赦。

     戊子，以魏司徒何曾为晋丞相；癸亥，以票骑将军司马望为司徒。〔票，匹妙翻。骑，奇寄翻。〕

     乙亥，葬文王于崇阳陵。〔考异曰：晋书文纪作「癸酉」，今从魏志陈留王纪。〕

     冬，吴西陵督步阐〔西陵，即夷陵。吴主权黄武元年改夷陵曰西陵，宜都郡治焉。〕表请吴主徙都武昌；吴主从之，使御史大夫丁固、右将军诸葛靓守建业。〔靓，疾正翻。〕阐，骘之子也。〔吴主权时，骘为西陵督，之日翻。〕

     十二〔【张：「十二」作「十一」。】〕月，壬戌，魏帝禅位于晋；〔魏元帝时年二十，困敦上章，魏文帝始受汉禅，传五世，历四十六年而亡。〕甲子，出舍于金墉城。〔金墉城在洛阳城西北角。〕太傅司马子拜辞，执帝手，流涕歔欷不自胜，〔歔，音虚。欷，音希，又许既翻。胜，音升。〕曰：「臣死之日，固大魏之纯臣也。」丙寅，王即皇帝位，大赦，改元。〔至是方改元泰始。〕丁卯，奉魏帝为陈留王，即宫于邺。〔即，就也。〕优崇之礼，皆仿魏初故事。〔见六十九卷魏文帝黄初元年。〕魏氏诸王皆降为侯。追尊宣王为宣皇帝，景王为景皇帝，文王为文皇帝；尊王太后曰皇太后。封皇叔祖孚为安平王，叔父干为平原王、亮为扶风王、軎为东莞王、骏为汝阴王、肜为梁王，伦为琅邪王，弟攸为齐王、鉴为乐安王、机为燕王；又封群从司徒望等十七人皆为王。〔望，孚之子也。帝封诸王，以郡为国。邑二万户为大国，置上、中、下三军，兵五千人；万户为次国，置上军、下军，兵三千人；五千户为小国，置一军，兵五百人。王不之国，官于京师。軎，音胄。从，才用翻。莞，音官。肜，余中翻。燕于贤翻。〕以石苞为大司马，郑冲为太傅，王祥为太保，何曾为太尉，贾充为车骑将军，王沈为骠骑将军；〔骑，奇寄翻。沈，持林翻。骠，匹妙翻。〕其余文武增位进爵有差。乙亥，以安平王孚为太宰，都督中外诸军事。〔晋志曰：太宰、太傅、太保，周之三公官也。晋初以景帝讳故，又采周官官名，置太宰以代太师之任，秩增三司，与太傅、太保皆为上公。大司马，古官也，汉制以冠大将军、骠骑将军之上，以代太尉之职，故恒与太尉迭置，不并列。及魏有太尉，而大司马、大将军各自为官，位在三司上。晋因其制，以太宰、太傅、太保、司徒、司空为文官公，左右光禄大夫、光禄大夫开府者，位从公，冠进贤、三梁，黑介帻。大司马、大将军、太尉为武官公，骠骑、车骑、卫将军、伏波、抚军、都护、镇军、中军、四征、四镇、龙骧、典军、上军、辅国等大将军开府者，位从公，皆着武冠，平上黑帻。〕未几，〔几，居岂翻。〕又以车骑将军陈骞为大将军，与司徒义阳王望、司空荀顗，凡八公，同时并置。帝惩魏氏孙立之敝，故大封宗室，授以职任。又诏诸王皆得自选国中长吏；〔长，知两翻。〕卫将军齐王攸独不敢，皆令上请。〔上，时掌翻。〕

     诏除魏宗室禁锢，罢部曲将及长吏纳质任。〔魏防禁宗室甚峻，又锢不得仕进，今除之。又诸将征戌及长吏仕州郡者，皆留质任于京师，今亦罢之。将，即亮翻。质，音致。〕

     帝承魏氏刻薄奢侈之后，矫以仁俭。太常丞许奇，允之子也。〔晋太常、光禄动、卫尉、太仆、廷尉、大源胪、宗正、大司农、少府、将作大匠、太后三卿、大长秋，皆为列卿，各置丞、功曹、主簿、五官等员。〕帝将有事于太庙，庙议以奇父诛，〔奇公允诛，事见七十六卷高贵乡公正元元年。朝，直遥翻。〕不宜接近左右，〔近，其靳翻。〕请出为外官述允之宿望，称奇之才，擢为祠部郎。〔魏尚书曹有祠部郎，晋因之。〕有司言御牛青丝纼断，〔纼，直忍翻，索也，牛系也，礼迎牲，君执纼。周礼封人，祭祀，饰其牛牲，置其絼。注曰：絼，着牛鼻绳，所以牵牛者，今人谓之雉。疏曰：自汉以前，皆谓之絼。按礼记少仪：牛则执纼。纼则絼之别名，今亦谓之为纼。陆德明曰：絼，与纼同，又以忍翻；又周礼释音羊晋翻。〕诏以青麻代之。

     初置谏官，以散骑常侍傅玄、皇甫陶为之。〔秦、汉以来有谏大夫，郑昌所谓「官以谏为名」者也。东汉朿谏议大夫。魏不复置。晋以散骑常侍拾遗补阙，即谏官职也。〕玄，干之子也。〔傅干，汉傅燮之子。〕玄以魏末士风颓敝，上疏曰：「臣闻先王之御天下，教化隆于上，清议行于下。近者魏武好法术而天下贵刑名，〔好，呼到翻。〕魏文慕通达而天下贱守节，其后纲维不摄，〔摄，整也。〕放诞盈朝，〔谓何晏、阮籍辈也。朝，直遥翻。〕遂使天下无复清议。陛下龙兴受禅，弘尧、舜之化，惟未举清远有礼之臣以敦风节，未退虚鄙之士以惩不恪，臣是以犹敢有言。」上嘉纳其言，使玄草诏进之，然亦不能革也。

     初，汉征西将军司马钧〔钧事见五十卷汉安帝元初二年。〕生豫章章太守量，量生颍川太守隽，隽生京兆尹防，防生宣帝。〔序司马之世，为下立庙张本。〕

     二年〔（丙戌、二六六）〕

     春，正月，丁亥，即用魏庙祭征西府君以下，并景帝凡七室。〔沈约志曰：晋初祭征西将军、豫章府君、颍川府君、京兆府君，与宣皇帝、景皇帝、文皇帝为三昭三穆。是时，宣皇未升，太祖虚位，所以祠六世，与景帝为七庙。其礼则据王肃说也。〕

     尊〔【章：甲十一行本「尊」上有「辛丑」二字；乙十一行本同；孔本同；张校同。】〕景帝夫人羊氏日景皇后，居弘训宫。

     丙午，立皇后弘农杨氏；后，魏通事郎文宗之女也。〔魏黄初初，中书既置监、令，又置通事郎。〕

     群臣奏：「五，即天帝也，王气时异，故名号有五。自今明堂、南郊宜除五帝座。」从之。帝，王肃外孙也，故郊祀之礼，有司多从肃议。〔周礼曰：祀昊天上帝，则服大裘而裘而冕；祀五帝亦如之。郑玄以为昊天上帝者，天皇大帝，北辰耀魄宝也。五帝者，五行精气之神也，日青帝灵威仰，曰赤熛怒，曰黄帝含枢纽，曰白帝白招矩，曰黑帝汁光纪。由是有六天之说。六天者，指其尊极清虚之体，其实是一；论其五时生育之功，其别有五，故为六天。据其在上之体，谓之天；天为体称，故说天云，天，颠也。因其生育之功，谓之帝；帝为德称，故毛诗传云：审谛如帝。王肃驳之，以为五帝非天，唯用家语之文，谓太皞、炎帝、黄帝、少皞、颛顼五帝，为五人帝。晋群臣祖肃之说，以为五帝即天帝，王气时异，故殊其号虽五，其实一神。明堂、南郊，宜除五帝之座，五郊改五精之号，同称昊天下帝，从之。王，于况翻。〕

     二月，除汉宗室禁锢。〔魏既代汉，禁锢诸刘，今除之。〕

     三月，〔【章：甲十一行本「月」下有「戊戌」二字；乙十一行本同；孔本同；张校同；退斋校同。】〕吴遣大鸿胪张俨、五官中郎将丁忠来吊祭。〔以文王之丧也。胪，陵如翻。〕

     吴散骑常侍王〔【章：甲十一行本「王」上有「庐江」二字；乙十一行本同；孔本同；；退斋校同。】〕蕃，体气高亮，不能承颜顺指，吴主不悦。散骑常侍万彧、中书丞陈声从而谮之。〔散，悉亶翻。骑，奇寄翻。〕丁忠使还，〔使，疏吏翻。还，从宣翻，又如字。〕吴主大会群臣蕃沈醉顿伏。〔沈，持林翻；下王沈同〕吴主疑其诈，轝蕃出外。〔轝，羊茹翻。〕顷之，召还。蕃好治威仪，〔好，呼到翻。治，直之翻。〕行止自若。吴主大怒，呵左右于殿下斩之，出，登来山，〔水经注：武昌城南有来山，即樊山也。吴孙暼登之，使亲近掷王蕃首而虎争之。〕使亲近掷蕃首，作虎跳狼啮之，〔跳，他吊翻。咋，侧革翻，啖也。啮，鱼结翻，噬也。〕首皆碎坏。

     丁忠说吴主曰：「北方无守戢之备，弋阳可袭而取。」〔弋阳县，汉属汝南郡，魏文帝分立弋阳郡。说，输芮翻。〕吴主以问群臣，镇西大将军陆凯曰：「北方新并巴、蜀，遣使求和，非援于我也，欲蓄力以俟时耳。敌势方强，而欲徼幸求胜，未见利也。」〔徼，工尧翻。〕吴主虽不出兵，然遂与晋绝。凯，逊之族子也。

     夏，五月，壬子，博陵元公王沈卒。〔沈，持林翻。〕

     六月，丙午晦，日有食之。

     文帝之丧，臣民皆从权制，三日除服。既葬，帝亦除之；然犹素冠疏食，〔食，祥使翻。〕哀毁如居丧者。秋，八月，帝将谒崇阳陵，群臣廿奏言，秋暑未平，恐帝悲感摧伤。帝曰：「朕得奉瞻山陵，体气自佳耳。」又诏曰：「汉文不使不下尽哀，亦帝王至谦之志。〔汉文帝遣诏见十五卷后七年。真德秀曰：文帝此诏，乃短丧之始也。然本文盖为吏民设耳，景帝嗣君也，可缘此而短其丧乎！〕当见山陵，何心无服！其议以衰绖从行。〔衰，七回翻。〕群臣自依旧制。」尚书令裴秀奏曰：「陛下既除而复服，义无所依；若君服而臣不服，亦未之敢安也。」诏曰：「患情不能跂及耳，衣服何在！〔言患哀慕之情不至耳，不在乎服也。跂，去智翻，举踵也。〕诸君勤勤之至，岂苟相违。」遂止。

     中军将羊祜谓传玄曰：「三年之丧，虽贵遂服，礼也。〔三年之丧，自天子达于庶人，言虽以天子之贵，亦得以遂其孝思为三年之服。〕今〔【章：甲十一行本「今」上有「而汉文除之，毁伤礼义」九字；乙十一行本同；张校同；「义」下有「常以叹息」四字。】〕主上至孝，虽夺其服，实行丧礼。若因此复先王之法，不亦善乎！」玄曰：「以日易月，已数百年，〔以日易月，汉儒之谬说也；注见十五卷汉文帝后七年。〕一旦复古，难行也。」祜曰：「不能使天下如礼，且使主上遂服，不犹愈乎！」玄曰：「主上不除而天下除之，此为但有父子，无复君臣也。」乃止。

     戊辰，群臣奏请易服复膳，诏曰：「每感念幽冥，而不得终苴绖之礼，〔左传：齐晏桓子卒，晏婴粗缞苴绖带。杜预注云：苴，麻之有子者，取其粗也。苴，七余翻。〕以为沈痛。〔沈，持林翻，深也。〕况当食稻衣锦乎！〔衣，于既翻。〕适足激切其心，非所以相解也。朕本诸生家，传礼来久，何至一旦便易此情于所天！相从已多，可试省孔子答宰我之言，〔论语：宰我问：「三年之丧，期已久矣。君子三年不为礼，礼必坏；三年不为乐，乐必崩。旧榖既没，新榖既升，期可已矣。」孔子曰：「食夫稻，衣夫锦，于女安乎﹖」曰：「安。」孔子曰：「女安，则为之。」宰我出，孔子曰：「序之不仁也！子生三年，然后免于父母之怀。夫三年之丧，天下之通丧也。」仪礼曰：寸者，子之天。省，悉景翻。〕无事纷纭也！」遂以疏素终三年。

     臣光曰：三年之丧，自天子达于庶人，此先王礼经，百世不易者也。汉师心不，学，变古壤礼，〔坏，音怪。〕绝父子之恩，亏君臣之义；后世帝王不能能笃于哀戚之情，而群臣谄谀，莫肯厘正。〔厘，力之翻，理也。〕至于晋武独以天性矫而行之，可谓不世之贤君；而裴、傅之徒，固陋庸臣，习常玩故，而不能将顺其美，惜哉！〔孝经曰：君子之事上也，将顺其美，匡救其恶。注云：将，奉也。〕

     吴改元宝鼎。〔以所在得大鼎改元。〕

     吴主以陆凯为左丞相，万彧为右丞相。吴主恶人视己，群臣侍见，莫敢举目。〔恶，乌路翻。见，贤遍翻。〕陆凯曰：「君臣无不相识之道，若猝有不虞，不知所赴。」吴主乃听凯自视，而他人如故。〔唯凯得视之，他人人仍旧不得视也。〕

     吴主居武昌，提州之民泝流供给，甚苦之，〔吴武昌属荆州，而丹阳、宣城、毗陵、吴、吴兴、会稽、东阳、新都、临海、建安、豫章、临川、鄱阳、庐陵皆属扬州，故苦于西上，柝流以供给。〕又奢侈无度，公私穷匮。凯上疏曰：「今四边无事，当务养民丰财，而更穷奢极欲；无灾而民命尽，无为而国财空，臣窃忧之。昔汉室既衰，三家鼎立；今曹、刘失道，皆为晋有，此目前之明验也。臣愚但为陛下惜国家耳。武昌土地危险塉确，〔塉，秦昔翻，土薄也。确，克角翻，山多大石也。〕非天者之都；且童谣云：『宁饮建业水，不食武昌鱼；宁还建业死，不止武昌居。』〔此苦于泝流供给而为是谣也。〕以此观之，足明人心与天意矣。今国无一年之蓄，〔礼记王制：国无六年之蓄曰国非其国也。况无一年之蓄乎！〕民有离散之怨，国有露根之渐，〔以木为喻也。木之所以能生殖者，以有根本也，根渐露，则其本将拨。〕而官吏务为苛急，莫之或恤。大帝时，后宫列女及诸织络数不汉百，景帝以来，乃有千数，此耗财之甚也。又左右之臣，率非其人，群党相扶，害忠隐贤，此皆蠹政病民者也。臣愿陛下省息百役，罢去苛扰，料出宫女，〔去，羌吕翻。料，音聊。〕清选百官，则天悦民附，国家永安矣。」吴主虽不悦，以其宿望，特优容之。〔考异曰：陈寿曰：「予连从荆、扬来者，得凯所谏暼二十事，博问吴人，多云不闻凯有此表。又按其文殊甚切直，恐非暼之所能容忍也。或以为凯藏之箧笥，未敢宣行，病困，暼遣董朝省问欲言，因以付之。虚实难明，故不着于篇；然爱其指擿暼事，足为后戒，故钞列于凯传左。」今不取。

     九月，诏：「自今虽诏有所欲，及已奏得可，而于事不便者，皆不可隐情。」〔既不可希指迎合又不可以遂事而谏也。〕

     戊戌，有司奏：「大晋受禅于魏，宜用前代正朔、服色，如虞遵唐故事。」从之。〔家语：季康子问于孔子曰：「唐、虞二帝其所尚何色﹖」孔子曰：「尧以火德王，色尚黄；舜以土德王，色尚青。」董什舒策引孔子曰：「无为而治者，其舜乎！改正朔，易服色，以顺天命而巳，具余尽循尧道，何更为哉！」如二说，则舜之承尧，固改正朔，易服色矣。然考之古文尚书：尧命羲和，历象日月星辰，敬授人时。舜正月上日，受终于文组。协时月正日而巳，不言改正朔也。易大传曰：黄帝、尧、舜垂衣裳而天下治。书益稷，帝曰：「予欲观古人之象，以五采彰施于五色，」作服而巳，不言易服色也。汉兴六历，有黄帝历、颛顼历、夏历、殷历、周历、鲁历，无尧舜历，岂尧、舜时用颛顼历邪﹖孔颖达以为古之真历，至战国及秦而亡，汉初所存六历，后人托而为之。此固无从考正也。〕

     冬，十月，丙午朔，日有食之。〔考异曰：未书志无此食。今从晋书。〕

     永安山贼施但，〔吴录曰：永安，今武康县也。沈约曰：吴分乌程、余杭立永安县，晋武帝太康元年，更名武康，属吴兴郡。宋白曰：永安县，本汉乌程县之余不乡。〕因民劳怨，聚众数千人，劫吴主庶弟永安侯谦作乱，北至建业众万余人，未至三十里住，择吉日入城。遣使以谦命召丁固、诸葛靓，固、靓斩其使，发兵逆战于牛屯。〔据吴历，牛屯去建业城二十一里。靓，疾正翻。〕但兵皆无甲胄，实时败散。谦独坐车中，生获之。固不敢杀，以状白吴主，吴主并其母及弟俊皆杀之。初，望气者云：荆州有王气，当破扬州。〔王，于况翻。〕故吴主徙都武昌。及但反，自以为得计，遣数百人鼓噪之建业，杀但妻子，云「天子使荆州兵来破扬州贼。」

     十一月，初并圜丘、方丘之祀于南北郊。〔郑氏注礼记：为高必因丘陵，谓冬至祭天于圜丘之上；为下必因川泽，谓夏至祭地于方泽之中。而四郊之祭，又在圜丘方泽之外。魏景初元年，始营洛阳南委粟山为圜丘，以冬至祭皇帝天于圜丘，夏至祭皇皇后地方丘；而天郊所祭曰皇天之神，地郊所祭曰皇地之祇。今以二至之祀合于二郊，是后圜丘、方泽不别立。〕

     罢山阳国督军，除其禁制。〔魏奉汉献帝为山阳公，国于河内山阳县之浊鹿城，置督军以防卫之。至晋时，帝孙康嗣立，人心去汉久矣，故罢其卫兵，除其禁制。〕

     十二月，吴主还都建业，〔考异曰：吴志陆凯传：或曰：「宝鼎元年十二月，凯与丁奉、丁固谋因暼谒庙，欲废暼，立孙休子。时左将军留平领兵先驱，故密语平，平拒而不许，誓以不泄，是以不果。」按凯尽忠执义，必不为此为事。况暼残酷猜忌，留平庸人，若闻凯谋，必不能不泄，殆，虚语耳。今不取。〕使后父卫将军、录尚书事滕牧留镇武昌。朝士以牧尊戚，颇推令谏争，〔争，读曰诤。〕滕后之宠由是渐衰，更遣牧居苍梧，虽爵位不夺，其实迁也，在道以忧死。何太后常保佑滕后，太史又言中宫不可易，吴主信巫觋，〔在女曰巫，在男曰觋。觋，刑狄翻。〕故得不废，常供养升平宫。〔暼尊其母何太后宫曰升平宫。供，居用翻。养，羊尚翻。〕不复进见；〔见，贤遍翻。〕诸姬佩皇后玺绂者甚众，滕后受朝贺表疏而已。〔玺，斯氏翻。绂，音弗。朝，直遥翻。〕吴主使黄门徧行州郡，料取将吏家女，〔行，户孟翻。料，音聊。〕其二千石大臣子女，岁岁言名，年十五、六一简阅，简阅于中，乃得出嫁。〔中，竹仲翻。〕后宫以千数，而采择无已。

     三年〔（丁亥、二六七）〕

     春，正月，丁卯，立子衷为皇太子。〔为惠帝亡晋张本。〕诏以「近世每立太子必有赦。〔汉高帝为汉王，立太子，赦有罪。文、景、武立太子，赐民臅。至宣帝立太子，始大赦天下。元帝立太子寻而践阼有赦，故革之。〕今世运将平，当示之以好恶，〔好，呼到翻。恶，乌路翻。〕使百姓绝多幸之望。曲惠小人，〔【严：「人」改「仁」。】〕朕无取焉！」遂不赦。

     司隶校尉上党李獈〔獈，许记翻，又读曰熹。〕劾故立进令刘友、前尚书山涛、中山王睦、尚书仆射武陔各占官稻田，〔劾，户概翻，又户得翻。陔，柯开翻。占，之赡翻。〕请免涛、睦等官陔已亡，请贬其谥。诏曰：「友侵剥百姓以缪惑朝士，其考竟以惩邪佞。涛等不贰其过，皆勿有所问。獈亢志在公，当官而行，〔獈，与喜同，又音熹。亢，与抗同，口浪翻。〕可谓邦之司直矣。〔诗郑国风羔裘之辞。〕光武有云：『贵戚且敛手以避二鲍。』〔事见四十二卷建武十一年。其申槉群僚，各慎所司，宽宥之恩，不可数过也！」〔数，所角翻。〕睦，宣帝之弟子也。

     臣光曰：政之大本，在于刑赏，刑赏不明，政何以成！晋武帝赦山涛而褒李獈，其于刑赏两失之。使獈所言为是，则涛不可赦；所言为非，则獈不足褒。褒之使言，言而不用，怨结于下，威玩于上，将安用之！且四臣同罪，刘友伏诛而涛等不问，避贵施贱，可谓政乎！创业之初而政本不立，将以垂统后世，不亦难乎！

     帝以李獈为太子太傅，征犍为李密为太子洗马。〔犍，居言翻。洗马，自汉以来有之。晋官志：太子洗马，职为〔如〕谒者、秘书，掌图书，释猷讲经则掌其事；出则直者前驱，导威仪。「洗」，汉书作「先」。如淳曰：先，前无兼侍，祖母与孙相依为命故也。〕密与人交，每公议其得失而切责之，常言：「吾独立于世，顾影无俦；然而不惧者，以无彼此于人故也。」

     吴大赦，以右丞相万彧镇巴兵。

     夏，六月，吴主作昭明宫，〔晋太康地记曰：昭明宫方五百丈。吴历曰：昭明宫在太初宫之东。〕二千石以下，皆自入山督伐木。大开苑囿，起土山、楼观，穷极伎巧，〔观，古玩翻。伎，渠绮翻。功役之费以亿万计。陆凯谏，不听。中书丞华核上疏曰：〔华，户化翻。核，户革翻。上，时掌翻。〕「汉文之世九州岛晏，然，贾谊独以为如抱火厝于积薪之下而寝其上。〔事见十四卷汉文帝六年。〕今大敌据九州岛之地，有太半之众，欲与国家为相吞之计，非徒汉之淮南、济北而已也，〔济，子礼翻。〕比于贾谊之世，孰为缓急！今仓库空匮，编户失业，而北方积榖养民，专心东向。〔自洛进师而造江滨，自蜀下兵而临荆、楚，皆东向也。〕又，交趾沦没，岭表动摇，〔事见上卷魏元帝咸熙元年。〕胸背有嫌，首尾多难，乃国朝之厄会也。若舍此急务，尽力功作，卒有风尘不虞之变，〔难，乃旦翻。舍，读曰舍。卒，读曰猝。〕当委版筑而应烽燧，驱怨民而赴白刃，此及大敌所因以为资者也。」时吴俗奢侈，核又上疏曰：「今事多而役繁，民贫而俗奢，百工作无用之器，妇人为绮靡之饰，转相仿效，耻独无。有兵民之家，犹复逐俗，〔言下室兵民之家，亦随俗好而事奢侈也。复，扶又翻。〕内无甔石之储〔应劭曰：齐人名小瓮曰甔，受二斛。晋妁曰：百，斗石也。师古曰：甔，音都滥翻。〕而出有绫绮之服，上无尊卑等级之差，下有耗财费力之损，求其富给，庸可得乎！」吴主皆不听。

     秋，七月，王祥以睢陵公罢。〔睢，音虽。〕

     九月，甲申，诏增吏俸。〔俸，扶用翻。〕

     以何曾为太保，义阳王望为太尉，荀顗为司徒。〔顗，鱼岂翻。〕

     禁星气、谶纬之学。〔星，为星者。气，望气者。东汉以来有谶纬之学。〕

     吴主以孟仁守丞相，奉法驾东迎其公文帝神于明陵，〔明陵，在吴兴乌程县。沈约曰：孙暼改葬其父于乌程西山，曰明陵。〕中使相继，奉问起居。巫觋言见文帝被服颜色如平生。〔觋，刑狄翻。被，皮义翻。〕吴主悲喜，迎拜于东门之外。〔建业城东门也。〕既入庙，比七日三祭，设诸倡伎，昼夜娱乐。〔比，毗寐翻。倡，音昌。乐，音洛。〕

     是岁，遣鲜卑拓跋沙漠汗归其国。〔沙漠汗入质，见七十七卷魏元帝景元二年。汗，音寒。〕

     四年〔（戊子、二六八）〕

     春，正月，丙戌，贾充等上所刊修律令。〔充等所刑修，就汉律九章增十一篇，合二十篇，六百二十条。其不入律者，悉以为令施行。凡律令合二千九百二十六条。上，时掌翻。〕帝亲自临讲，使尚书郎裴楷执读。〔考异曰：刑法志云：「泰始三年事毕，表上。」今从武纪。裴楷传云：「文帝时，诏楷于御前执读。」今从刑法志。〕楷，秀之从弟也。〔从，才用翻。〕侍中卢珽、〔珽，他鼎翻。〕中书侍郎范阳张华请抄新律死罪条目，〔抄，楚交翻，誊写也。〕悬之亭传以示民；从之。〔传，株恋翻。〕

     又诏河南尹杜预奏：「古者黜陟，拟议于心，不泥于法；〔泥，乃计翻。〕末世不能纪远而守求密微，疑心而耳目，疑耳目而信简书，简书愈繁，官方愈伪。〔方，术也；言为官之方术也。〕魏氏考课，即京房之遗意，〔刘劭考课法，其略见七十三卷魏明景初元年。〕其文可谓至密；然失于苛细以违本体，故历代不能通也。岂若申唐尧之旧制，取大舍小，去密就简，俾之易从也！〔易，以豉翻；下难易同。〕夫曲尽物理，神而明之，存乎其人；去人而任法，则文伤理。莫若委任达官，各考所统，〔远官，显官也。居一官之长，其事得专达于上。〕岁第其人，言其优劣。如此六载，〔载，子亥翻，年也。〕主者总，集采按其言，六优者超擢，六劣者废免，〔六优，谓六载俱优。六劣，谓六载倎劣。〕优多劣少者平叙劣多优少者左迁。其间所对不钧，品有难易，主者固当淮量轻重，微加降杀，〔量，音良。杀，所戒翻。〕不足曲以法尽也。其有优劣徇情，不謟公论者，当委监司随而弹之。〔监，古衔翻。监司，御史、司隶，又诸州刺史也。弹，唐干翻，劾也，抨也。〕若令上下公相容过，此为清议大颓，虽有考课之法，亦无益也。」事竟不得。

     丁亥，帝耕籍田于洛水之北。

     戊子，大赦。

     二月，吴主以左御史大夫丁固为司徒，右御史大夫孟仁为司空。〔吴录曰：孟仁本名宗，避暼字易焉。〕

     三月，戊子，皇太后王氏殂。帝居丧之制，一遵古礼。

     夏，四月，戊戌，睢陵元公王祥卒，门无杂吊之宾。其族孙戎叹曰：「太保当正始之世，不在能言之流；及间与之言，理致清远，岂非以德掩其言乎！」〔正始所谓能言者，何平叔数人也。魏转而为晋，何益于世哉！王祥所以可尚者，孝于后母与不拜晋王耳，君子犹谓其任人柱石而倾人栋梁也。理致清远，言乎，德乎﹖清谈之祸，迄乎永嘉，流及江左，犹未已也。〕

     己亥，葬文明皇后。有司又奏：「既虞，除衰服。」〔葬日虞遇柔日再虞，而三虞用刚日。三虞必反而行之。郑氏曰：虞，安神之祭也。骨肉归于土，魂气则无所不之，孝子为其彷徨，故三祭以安之。〕诏曰：「受终身之受而无数年庂报，情所不忍也。」有司固请，诏曰：「患在不能笃孝，勿以毁伤为忧。前代礼典，质文不同，何必限以近制，使达丧阙然乎！」〔达丧，犹通丧也。〕群臣请不已，乃许之；然犹素冠疏食以终三年，如文帝之丧。

     秋，七月，众星西流如雨而陨。

     己卯，帝谒崇阳陵。

     九月，青、徐、兖、豫四州大水。〔青州统齐国、济南、乐安、城阳、东、莱，徐州统彭城、下邳、东海、琅邪、广陵、临淮，兖州统陈留、濮阳、济阴、高平、任城、东平、济北、泰山，豫州统颍川、汝南、襄城、汝阴、梁国、沛、谯、鲁、弋阳、安丰。晋志曰：青州取土居少阳其色青为名。徐州取舒缓之义。兖，端也，信也；又云：取兖水以名州。豫者，舒也言禀中和之气，性理安舒也。〕

     大司马石苞久在淮南，威惠甚着。〔魏高贵乡公甘露三年，平诸葛诞，苞代镇淮南，至是凡十一年。〕淮北监军王琛恶之，〔监，古衔翻。恶，乌路翻。〕密表苞与吴人交通。会吴人将入寇，苞筑垒遏水以自固，帝疑之。羊祜深为帝言：「苞必不然。〔为，于伪翻。〕帝不信，乃下诏以苞不料贼势，筑垒遏水，劳优百姓，策免其官，〔考异曰：晋书武纪及苞传皆无苞免官年月，萧方等三十国春秋、杜延业晋春秋置在此，今从之。苞传又云：「敕琅邪王軎自下邳会寿春。」按武纪：軎明年二月乃镇下邳，恐传误。萧方等，梁元帝子也。〕遣义阳王望帅大军以征之。〔帅，读曰率。〕苞辟河内孙铄为掾，〔掾，俞绢翻。〕铄先与汝阴王骏善，骏时镇许昌，铄过见之。骏知台已遣军袭苞，私告之曰：「无与于祸！」〔与，读曰预。〕铄既出，驰诣寿春，劝苞放兵，步出都亭待罪；〔寿春都亭也。〕苞从之。帝闻之，意解，苞诣阙，以乐陵公还第。

     吴主出东关；冬，十月，使其将施绩入江夏，万彧寇襄阳。〔夏，户雅翻。彧，于六翻。考异曰：晋帝纪作「郁」，今从吴志。〕诏义阳王望统中军步骑二万屯龙陂，〔龙陂，即摩陂更名，见七十二卷魏明帝青龙元年。〕为二方声援。会荆州刺史胡烈拒绩，破之，望吊兵还。

     吴交州刺史刘俊、大都督修则、〔姓谱：元冥之佐有修氏。汉有屯骑校尉修炳。〕将军顾容前后三攻交趾，交趾太守杨稷皆拒破之；郁林、九真皆附于稷。稷遣将军毛炅董元攻合浦，战于古城，〔古城，盖合浦郡古城也。炅，古迥翻，又古惠翻。〕大破吴兵，杀刘俊、修则，余兵散还合浦。稷表炅为郁林太守，元为九真太守。

     十一月，吴丁奉、诸葛靓出芍陂，攻合肥；〔靓，疾正翻。芍，音鹊。〕安东将军汝阴王骏拒却之。

     以义阳王望为大司马，荀顗为太尉，〔顗，鱼岂翻。〕石苞为司徒。

     五年〔（己丑、二六九）〕

     春，正月，吴主立子瑾为皇太子。

     二月，分雍、凉、梁州置秦州。〔晋志曰：雍州以其四山之地，故以雍名焉；亦谓西北之位，阳所不及，阴阳气雍阏也，统京兆、冯翊、扶风、安定、北地、新平、始平。凉州以其地处西方，当寒凉也；统金城、西平、武威、张掖，西郡、炖煌、酒泉、西海。梁州以西方金刚之气强梁也；统汉中、梓潼、广汉、新都、涪陵、巴西、巴东。秦州统陇西、南安、天水、略阳、武都、阴平等郡。〕以胡烈为刺史。先是，邓艾纳鲜卑降者数万，〔先，悉荐翻。降，户江翻；下同。〕置于雍、凉之间，与民杂居，朝廷恐其久而为患，以烈素著名于西方，故使镇抚之。〔此河西鲜卑也。〕

     青、徐、兖三州大水。

     帝有灭吴之志。壬寅，以尚书左仆射羊祜都督荆州诸军事，镇襄阳；征东大将军卫瓘都督青州诸军事，镇临菑；镇东大将军东莞王軎都督徐州诸军事，镇下邳。

     祜绥怀远近，甚得江、汉之心，与吴人开布大信，降者欲去，皆听之，〔降，户江翻。〕减戌逻之卒，〔逻，郎佐翻。〕以垦田八百余顷。其始至也，军无百日之粮；及其季年，乃有十年之积。祜在军，常轻裘缓带，身不被甲，〔被，皮义翻。〕铃合之下，侍卫不过十数人。〔铃下卒及合下威仪也。铃下者，有使令则掣铃以呼之，因以为名。合下威仪，掌出入赞导及纳谒受事。〕

     济阴太守巴西文立〔济，子礼翻。守，式又翻。〕上言：「故蜀之名臣子孙流徙中国者，宜量才叙用，〔量，音良。〕以慰巴、蜀之心，以倾吴人之望。」帝从之。〔考异曰：立传载此表在迁太子中庶子后。按泰始七年，立举郄诜时，犹为济阴太守，于今未为庶子也。若诸葛京署吏，不因立表，则京先已署吏，立不当更云宜量材叙用也。〕己未，诏曰：「诸葛亮在蜀，尽其心力，其子瞻临难而死义，〔事见七十八卷魏元帝景元四年。难，乃旦翻。〕其孙京宜随才署吏。」又诏曰：「蜀将傅佥父子，死于其主。〔傅肜死见六十九卷魏文帝黄初三年。傅佥死与诸葛瞻同年。〕天下之善一也，岂由彼此以异哉！佥息着、募没入奚官，〔息，子也。着与募，二子之名也。少府有奚官令，凡男女没入者属焉。魏以来，邺都又有奚官督。〕宜免为庶人。」

     帝以文立为散骑常侍。汉故尚书犍为程琼，雅有德业，〔犍，居言翻。〕与立深交，帝闻其名，以问立，对曰：「臣至知其人，但年垂八十，禀性谦退，无复当时之望，〔言其意望不求闻达于当时也。〕故不以上闻耳。」琼闻之，曰：「广休可谓不党矣，〔文立字广休。论语曰：君子不党。〕此吾所以善夫人也。」

     秋，九月，有星孛于紫宫。〔孛，蒲内翻。〕

     冬，十月，吴大赦，改元建衡。

     封皇子景度为城阳王。

     初，汝南何定尝为吴大帝给使，及吴主即位，自表先帝旧人，求还内侍。吴主以为楼下都尉，典知酤籴事，遂专为威福；吴主信入之委以众事。左丞相陆凯面责定曰：「卿见前后事主不忠，倾乱国政，宁有得以寿终者邪！何以专为奸邪！尘秽天听，宜自改厉。不然，方见卿有不测之祸。」定大恨之。凯竭心公家，忠恳内发，表疏皆指事不饰。〔皆指实事，不为文饰也。〕及疾病，吴主遣中书令董朝问所欲言凯陈「何定不可信用，宜授以外任。奚熙子吏，建起浦里塘，〔【章：甲十一行本「塘」作「田」；乙十一行本同；孔本同；退斋校同。】〕亦不可听。〔吴主休之时，严密尝建此议，熙盖祖其说。〕姚信、楼玄、贺卲、张悌、郭逴、〔逴，敕角翻，又敕略翻。〕薛莹、滕修及族弟喜、抗，或清白忠勤，或资才卓茂，皆社稷之良辅，愿陛下重留神思，〔思，相吏翻。〕访以时务，使各尽其忠，拾遗万一。」卲，齐之孙；〔贺齐为吴主权将。〕莹，综之子；玄，沛人；修，南阳人也。凯寻卒，吴主素衔其切直，〔有所恨怒，蓄而不发者为衔。〕且日闻何定之谮，久之，竟徙凯家于建安。

     吴主遣监军虞汜、〔汜，音祀。〕威南将军薛珝、〔珝，况羽翻。〕苍梧太守丹阳陶璜从荆州道，监军李勖、督军徐存从建安海道，〔从荆州道，踰岭而入交、广也。从建安海道，泛海而南也。沈约曰：建安本闽越，秦立为闽中郡，汉虚其地，后立为冶县，属会稽郡，后分冶地为会稽东南二部都尉；东部，临海是也，南部，建安是也。吴主休永安二年，分南部立为建安郡。宋白曰：孙策于建安十二年，分东候官之地立建安县，即以年号为名。〕皆会于合浦以击交趾。

     十二月，有司奏东宫施敬二傅，其仪不同。〔晋制：太子太傅中二千石，少傅二千石。太子先拜，诸傅然后答之。时未置詹事，宫事大小，皆由二傅。〕帝曰：夫崇敬师傅，所以尊道重教也，何言臣不臣乎！〔臣不臣，盖有司所奏之言。〕其令太子申拜礼。」

     六年〔（庚寅、二七○）〕

     春，正月，吴丁奉入涡口，〔水经：涡水道受河南阳武县蒗荡渠，东南至下邳淮陵县入淮，谓之涡口。过，音戈。考异曰：吴志丁奉傅：建衡元年，攻晋榖阳。」晋帝纪不载，奉传不言入涡口，疑是一事。〕扬州刺史牵弘击走之。

     吴万彧自巴丘还建业。

     夏，四月，吴左大司马施绩卒。以镇军大将军陆抗都督信陵、西陵、夷道、乐乡、公安诸军事，治乐乡。〔水经注：乐乡城在南平郡之孱陵县，江水径其北，江水又东径公安县北。宋白曰：乐乡者，春秋鄀国之地，其城陆抗所筑，在松滋县界。晋地理志：信陵县属建平郡。沈约曰：疑是吴立。水经注曰：江水自夔城而东，径信陵县南，又东过夷陵县南。夷陵，即西陵也。乐乡城在今江陵府松滋县东，乐乡城北，江中有沙碛，对岸踏浅可渡，江津要害之地也。〕

     抗以吴主政事多阙，上疏曰：「臣闻德均则众者胜寡，力侔则安者制危，此六国所以并于秦，西楚所以屈于汉也。今敌之所据，非特关右之地鸿沟以西，而国家外无连衡之授，内非西楚之强，庶政陵迟，黎民未乂。议者所恃，徒以长江峻山限带封域，此乃守国欴末事，非智者之所先也。臣每念及此，中夜抚枕，临餐忘食。夫事君之义，犯而勿欺，谨陈时宜十七条以闻。」〔抗传云：十七条失本不载。〕吴主不纳。

     李勖以建安道不利，杀导将冯斐，引军还。〔将，即亮翻。〕初，何定尝为子求婚于勖，勖不许，乃白勖枉杀冯斐，擅彻军还，诛勖及徐存并其家属，仍焚勖尸。定又使诸将各上御犬，〔上，时掌翻。〕一犬至直缣数十匹，缨绁直钱一万，〔绁，私列翻，系也。〕以捕兔供厨；吴人皆归罪于定，而吴主以为忠勤，赐爵列侯。陆抗上疏曰：「小人不明理道，所见既浅，虽使竭情尽节，犹不足任，况其奸心素笃而憎爱移易哉！」吴主不从。

     六月，戊午，胡烈讨鲜卑秃发树机能旒万斛堆，〔树机能祖寿阗之在孕也，其母相掖氏，因寝而产于被中，鲜卑谓被为秃发，因而氏焉。至南凉秃发乌孤，则树机能之五世孙也。万斛堆在温围水东北安定郡高平县界。〕兵败，被杀。都督雍、凉州诸军事扶风王亮遣将军刘旗救之，旗观望不进。亮坐贬为平西将军，旗当斩。亮上言：「节度之咎，由亮而，出乞丐其死。」〔丐，居太翻，贷其死命也。〕诏曰：「若罪不在旗，当有所在。」乃免亮官。

     遣尚书乐陵石鉴行安西将军，都督秦州诸军事，〔乐陵县，汉属平原郡陵国。〕讨树机能。树机能兵盛，鉴使秦州刺史杜预出兵击之。预以虏乘胜马肥，而官县乏，〔县，读曰悬。〕宜并力大运刍粮，须春进讨。鉴奏预稽乏军兴，槛车征诣廷尉，以赎论。〔时预以尚主，在八议以侯赎论。〕既而鉴讨树机能，卒不能克。〔卒，子恤翻。〕

     秋，七月，乙巳，城阳王景度卒。

     丁未，以汝阴王骏为镇西大将军，都督雍、凉等州诸军事，镇关中。

     冬，十一月，立皇子东〔【章：甲十一行本「柬」；乙十一行本同；退斋校同。】〕为汝南王。

     吴主从弟前将军秀为夏口督，吴主恶之，民间皆言秀当见图。〔秀，吴主权弟匡之孙。从，才用翻。恶，乌路翻。〕会吴主遣何定将兵五千人猎夏口，秀惊，夜将妻子亲兵数百人来奔。十二月，拜秀票骑将军、开府仪同三司，封会稽公。〔厚其封赏以携吴人。票，匹妙翻。会，工外翻。〕

     是岁，吴大赦。

     初，魏人居南匈奴五部于并州诸郡，与中国民杂居，〔南匈奴自东汉以来，分居并州诸郡，魏但分其众为五部耳。事见六十七卷汉献帝建安二十一年。时左部所统可万余落，居太原故兹氏县；右部可六千余落，居祁县；南部可三千余落，居蒲子县；北部可四千余落，居新兴县；中部可六千余落．居大陵县。〕自谓其先汉氏外孙，因改姓刘氏。〔初，汉高帝以女妻单于，故自谓汉氏外孙，冒姓刘氏。〕

     七年〔（辛卯、二八一）〕

     春，正月，匈奴右贤王刘猛叛出塞。

     豫州刺史石鉴坐击吴军虚张首级，诏曰：「鉴备大臣，吾所取信；而及下同为诈，义得尔乎！〔尔，犹言如此也。〕今遣归田里，终身不得复用。」〔复，扶又翻。〕

     吴人刁玄诈增谶文曰：「黄旗紫盖，见于东南，终有天下者，荆、扬之君。」〔姓谱：刁姓，齐大夫竖刁之后。余按：竖刁安得有后！汉书货殖传有刁间。江表传曰：玄使，得司马徽论运命历数事，因诈增其文以诳吴人。见，贤遍翻。〕

     吴主信之。是月晦，大举兵出华里，〔华里在建业西。〕载太笴、皇后及后宫数千人，从牛渚西上。〔水经注：牛渚在姑孰、乌江两县界中，今太平州当涂县北三十里有牛渚山，山下有牛渚矶，与和州横江渡相对。杜佑曰：牛渚圻即今当涂县采石。〕东观令华核等固谏，不听。〔东观令，典校图书及记述。观，古玩翻。华，户化翻。核，户革翻。〕行遇大雪，道涂陷坏，兵士被甲持仗，〔被，皮义翻。〕百人共引一车，寒冻殆死，皆曰：「若遇散，便当倒戈。」〔纣发兵与周武王会战于牧野，前徒倒戈攻其后，以北。〕吴主闻之，乃还。〔还，从宣翻，又如字。〕帝遣义阳王望统中军二万、骑三千屯寿春以备之。闻吴师退，乃罢。

     三月，丙戌，巨鹿元公裴秀卒。

     夏，四月，吴交州刺史陶璜袭九真太守董元，杀之；杨稷以其将王素代之。〔考异曰：传云：「出其不意，径至交趾。」按元乃九真太，非交趾也。华阳国志云：「元病亡，杨稷更以王素代之。」按武帝纪，「四月，九真太守董元为吴将虞汜所攻，军败，死之。」则元非病亡，盖稷虽以素代元，未至郡而元死也。〕

     北地胡寇金城，凉州刺史牵弘讨之。众胡皆内叛，与树机能共围弘于青山，〔续汉志：青山在北地郡参綡县界。贤曰：青山在今庆州，有青山水。〕弘军败而死。〔考异曰：崔鸿十六国春秋秃发乌孤传云：「其先树机能本河西鲜卑，泰始中，杀秦州刺史胡烈，斩凉州刺史牵弘。」晋帝纪：「叛虏杀胡烈，北地胡杀牵弘，」皆不言鲜卑。盖言群虏内叛，则鲜卑在其中矣。或北地胡即树机能也。〕

     初，大司马陈骞言于帝曰：「胡烈、牵弘皆勇而无谋，强于自用，非绥边之材也，将为国耻。」时弘为扬州刺史，多不承顺骞命，〔时骞以司马都督扬州诸军，镇寿春。〕帝以为骞与弘不协而毁之。于是征弘，既至，寻复以为凉州刺史。骞窃叹息，以为必败。二人果失羌戎之和，兵败身没，征讨连年，仅而能定，帝乃每之。

     五月，立皇子宪为城阳王。

     辛丑，义阳成王望卒。

     侍中、尚书令、车骑将军贾充，自文帝时宠任用事，帝之为太子，充颇有力，〔事见七十七卷、七十八卷魏纪。〕故益有宠于帝。充为人巧谄，与太尉、行太子太傅荀顗、〔晋志曰：帝以储副体尊，命诸公居二傅职，以本位尊，故或行或领。顗，鱼岂翻。〕相为党友，朝野恶之。〔恶，乌路翻。〕帝问侍中裴楷以方今得失，对曰：「陛下受命，钿海承风，所以未比德于尧、舜者，但姿贾充之徒尚在朝耳。〔朝，直遥翻。〕宜引天下贤人，与弘政道，示宜示人以私。」侍中乐安任恺、河南尹颍川庾纯皆与充不协，充欲解其近职，〔近职，谓侍中。任，音壬。〕乃荐恺忠贞，宜在东宫；帝以恺为太子少傅，而侍中如故。〔晋志曰：侍中任恺，帝所亲敬，使领少傅，盖一时之制也。观此，则充欲以计捤恺。〕会树机能寇乱秦、雍，〔雍，于用翻。〕帝以为忧，恺曰：「宜得威望重臣有智略者以镇抚之。」帝曰：「谁可者﹖」恺因荐充，纯亦称之。秋，七月，癸酉，以充为都督秦、凉二州诸军事，侍中、车骑将军如故；〔考异曰：三十国春秋、晋春秋，充出并在八年二月。按武帝纪，充出在此月。盖二春秋以太子纳妃在八年二月，致此误也。〕充患之。

     吴大都督薛珝〔珝，况羽翻。〕与陶璜等兵十万，共攻交趾，城中粮尽援绝，为吴所陷，虏杨稷、毛炅等。璜爱炅勇建，欲活之；炅谋杀璜，璜乃杀之。修则之子允，生剖其腹，割其肝，曰：「复能作贼不﹖」〔不读曰否。〕炅犹骂曰：「恨不杀汝孙哠，汝父何狗也！」〔允父则为炅所杀，见上四年。考异曰：汉晋春秋曰：「初，霍弋遣杨稷、毛炅等戌交趾，与之誓曰：『若贼围城未百日而降者，家属诛；若过百日，救兵不至而城没者，吾受其罪。』稷等守未百日，粮尽，乞降于璜，不许，而给粮使守。诸将并谏璜曰：『霍弋已死，不能救稷等必矣，可须其日汉，然后受降，使彼得无罪，而我取有义，内训吾民，外怀邻国，不亦可乎！』稷等期讫粮尽，救兵不至，乃纳之。」华阳国志则云「稷等城破被囚，稷欧血死，炅骂贼死。」二者相戾，不可得合。而晋陶璜传兼载之。按孙暼猜暴，恐璜不敢以粮资敌。今华阳国志。〕王素欲逃归南中，吴人获之，九真、日南皆降于吴。。〔降，户江翻。〕吴大赦，以陶璜为交州牧。璜讨降夷獠，〔獠，鲁皓翻。〕州境皆平。

     八月，丙申，城阳王宪卒。

     分益州、南中四郡置宁州。〔宁州以建宁郡名州，统建宁、兴古、云南、永昌四郡。〕

     九月，吴司空孟仁卒。

     冬，十月，丁丑朔，日有食之。〔考异曰：宋书五行志有五月庚辰食，无十月丁丑食。晋书纪及天文志有十月丁丑食，无五月庚辰食。今从晋书。〕

     十一月，刘猛寇并州，并州刺刘钦击破之。〔晋志：并州不以卫水为号，又不以恒为称，而云并者，以其在两谷之间也。统太原、上党、西河、乐平、鴈门、新兴。按晋志所云，以周礼并州镇曰恒山。春秋元命包曰：营室流为并州，分为卫国也。〕

     贾充将之镇，公卿饯于夕阳亭。〔贤曰：夕阳亭在河南城西。〕充私问计于荀勖，勖曰：「公为宰相，乃为一夫所制，不亦鄙乎！然是行也，辞之实难，独有结婚太子，可不辞而自留矣。」充曰：「然则孰可寄怀﹖」勖请言之。」因谓冯紞曰：「贾公远出，吾等失势；太子婚尚未定，何不劝帝维贾公之火乎！」紞亦然之。初，帝将纳卫瓘女为太子妃，充妻郭槐赂杨后左右，使后说帝求纳其女。帝曰：「卫公女有五可，贾公女有五不可：卫氏种贤而多子，美而长、白；〔五可：种贤，一也；多子，二也；美，三也；长，四也；白，五也。五不可，可以类推。说，输芮翻。种，章勇翻；下同。〕贾氏种勡而少子，丑而短、黑。」后固以为请，荀顗、荀勖、冯紞皆称充女绝美，且有才德，帝遂从之。留充复居旧任。〔为贾氏乱晋张本。〕

     十二月，以光禄大夫郑袤为司司空，袤固辞不受。〔袤，音茂。〕

     吴以武昌都督广陵范慎为太尉。右将军司马丁奉卒。〔据丁奉传，以救寿春之功拜左将军；诛孙綝，拜大将军，加左右都护；共迎吴主暼，迁右大司马、左军师。当书右大司马、左军师。〕

     吴改明年元日凤凰。〔以西苑言凤凰集改元。〕

     八年〔（任辰、二七二）〕

     春，正月，监军何桢讨刘猛，屡破之，潜以利诱其左部帅李恪，〔左部，五部之一也。帅，所类翻。〕恪杀猛以降。〔降，户江翻。〕

     二月，辛卯，皇太子纳贾妃。妃年十五，长于太子二岁，〔长，知两翻。〕勡忌多权诈，太子嬖而畏之。〔嬖，卑义翻，又博计翻。〕

     壬辰，安平献王孚卒，年九十三。孚性忠慎，宣帝执政，孚常自退损。后逢废立之际，未尝预谋；景、文二帝以孚属尊，亦不敢逼。〔孚于废立之际示，柔而能正。事见七十六卷正元年、七十七卷景元元年。〕及帝即位，恩礼尤重。元会，诏孚乘舆上殿，帝于阼阶迎拜。〔阼阶，东阶，主阶也。上，时掌翻；下同。既坐，亲奉觞上寿，如家人礼。帝每拜，孚跪而止之。孚虽见尊宠，不以为荣，常有忧色。临终，遣令曰：「有魏贞士河内司马孚字叔达，不伊不周，不夷不惠，立身行道，终始若一。当衣以时服，敛以素棺。」〔衣，于既翻。敛，力赡翻。〕诏赐东园温明秘器，〔服虔曰：东园园温明，形如方漆桶，开一面，漆画之，以樈置其中，以悬尸上，大敛并盖之。师古曰：东园，署名也，属少府，其署主作此器。秘器，梓棺，以凶器，故秘之。〕诸所施行，皆依汉东平献王故事；〔见四十六卷汉章帝建初八人。〕其家遵孚遗旨，所给器物，一不施用。

     帝与右将军皇甫陶论事，〔泰始五年，罢镇军将军，复置左右将军。姓谱：左传宋有皇父充石，公族也。汉初有皇父鸶，自鲁徙居茂陵，改「父」为「甫」。〕陶与帝争言，散骑常侍郑徽表请罪之。帝曰：「忠谠之，〔言谠，多曩翻，善言也。〕唯患不闻徽越职妄奏，岂朕之意。」遂免徽官。

     夏，汶山白马胡侵掠诸种，〔汉武帝诛冉駹，开汶山郡，宣帝地节三年，合于蜀郡；蜀汉刘氏又立汶山郡。白马胡即白马夷也。汶，读与僧同。种，章勇翻。〕益州刺史皇甫晏欲讨之。〔益州，统蜀犍为、汶山、汉嘉、江阳、朱提、越巂、獱柯。晋志曰：益之为言阨，言所在之地险阨也；亦曰，疆壤益大，故以名焉。〕典学从事蜀郡何旅等〔典学从事，典学校及部诸郡文学掾。汉诸州刺史有孝经师，主监试经；月令师，主时节祭祀；魏、晋合其职为典学从事。〕谏曰：「胡夷相残，固其常性，未为大患。今盛夏出军，水潦将降，必有疾疫，宜须秋、冬图之。」晏一听。胡康木子烧番言军出必败；〔木康木子烧香，胡人之名。〕晏以为沮众，斩之。军至观阪，〔水经注：观阪，在都安县。晋书地理志：都安县属汶山郡。沈约曰：都安县，蜀立。宋白曰：永康军导江县蜀都安县地。沮，在吕翻。〕牙门张弘等以汶山道险，且畏胡众，因夜作乱，杀晏，军中惊扰，兵曹从事犍为杨仓勒兵力战而死。〔自汉以来，诸州有军事，则置兵曹从事。犍，居言翻。〕弘遂诬晏，云「率己共反」，故杀之，传道京师。晏主簿蜀郡何攀，〔州主簿，录合下事，省文书；郡主簿，所职略同。〕方居母丧，闻之，诣洛证晏不反。夕等纵兵抄掠。〔抄，楚交翻。〕广汉主簿李毅言于太守弘农王浚曰：「皇甫侯起自诸生，何求而反！且广汉与成都密迩，而统梁州者，朝廷欲以制益州之衿领，〔汉广汉郡治雒；泰始二年，分新都郡治雒，而广汉县，与成都相近。衿，衣系。领，衣要襘着项颔处也。〕正防今日之变也。今益州有乱，乃此郡之忧也。张弘小竖，众所不与，宜实时赴讨，不可失也。」浚欲先上请，〔上，时掌翻；下先上同。〕毅曰：「杀主之贼，为恶大，当不拘常制，何请之有！」浚乃发兵讨弘。诏以浚为益州刺史。浚击弘，斩之，夷三族。〔考异曰：华阳国志，弘杀晏在十年五月。武帝纪在今年六月。按王浚请伐吴表云：「臣作船七年，日有朽败。」浚再为益州刺史，方受诏作船。咸宁五年，下诏伐吴，借使浚以其年上表，则再为益州亦在泰始九年之前矣。今从晋纪为定。〕封浚关内侯。

     初，浚为羊祜参军，〔晋制，诸位从公为持节都督，参军六人。〕祜深知之。祜兄子暨白：「浚为人志大奢侈，不可专任，宜有以裁之。」祜曰：「浚有大才，将以济其所欲，必可用也。」更转为车骑从事中郎。〔祜为车骑将军，其属有从事中郎，秩比千石。〕浚在益州，明立威信，蛮夷多归附之；俄迁大司农。时帝与羊祜阴谋伐吴，祜以为伐吴宜藉上流之势，密表留浚复为益州刺史，使治水军。〔治，直之翻。〕寻加龙骧将军，监益、梁诸军事。〔龙骧将军之号始此。骧，思将翻。监，工衔翻。晋制，方面之任，资重者为都督诸军事，资望轻者为监军事。考异曰：羊祜传曰：「表留浚监益州诸军事，君龙骧将军。」按浚传，「祜密表留浚，重拜益州则史。」又曰，「寻以谣言拜龙骧将军，监梁、益诸军事。」然则作刺史与监军，自是二事也。华阳国志又云：「咸宁四年，浚迁大司农，五年，拜龙骧，监梁、益二州。」按时羊祜已卒，尤不可据。〕

     诏浚罢屯田军，大作舟舰。〔舰，户黯翻。〕别驾何攀以为「屯田兵不过五六百人，作船不能猝办，后者未成，前者已腐。宜召诸郡兵合万余造之，岁终可成。」浚欲先上须报，〔上，时掌翻。〕攀曰：「朝廷猝闻召万兵，必不听；不如辄召，〔辄，专也。设当见却，功夫已成，势不得止。」浚从之，令攀典造舟舰器仗。于是作大舰，长百二十步，〔长，宜亮翻。〕受二千余人，以木为城，起楼橹，开四出门，其上皆得驰马往来。〔考异曰：华阳国志云：「咸宁二年三月，浚受诏作船。」按浚表云「作船七年」，则国志不可据也。〕

     时作船木窃，蔽江而下，窃，芳废翻。说文曰：削木札朴也。字本作「柿」，详见辨误。〕吴建平太守吴郡吾彦〔建平郡，汉南郡之巫县，吴主权分置宜都郡，吴主休永安三年，分宜都主建平郡，领信陵、兴山、窃归、沙渠四县。杜佑曰：建平今巴郡，吴置建平郡于窃归。姓谱：吾，本己姓，夏昆吾氏之后。〕取流窃以白吴主曰：「晋必有攻吴之计，宜增建平兵以塞其冲要。」〔塞，悉则翻。〕吴主不从。彦乃为铁锁横断江路。〔断，丁管翻。为后王浚烧断铁镇张本。〕

     王浚虽受中制募兵，而无虎符；广汉太守敦煌张赉收浚从事列上。〔敦，徒门翻。赉，胡教翻。上，时掌翻。〕帝召赉还，责曰：「何不密启而便收从事﹖」赉曰：「蜀、汉绝远，刘备尝用之矣。辄收，臣犹以为轻。」帝善之。

     壬辰，大赦。

     秋，七月，以贾充为司空，侍中、尚书令、领兵如故。〔充自文帝时统城外诸军。〕充与侍中任恺皆为帝所宠任，充欲专名势而忌恺，于是朝士各有所附，〔朝，直遥翻。〕朋党纷然。帝知之召充恺宴于式干殿而谓之曰：「朝廷宜壹，大臣当和。」充、恺等各拜谢。既而充恺以帝已知而不责，愈无所惮，外相崇重，内怨益深。充乃荐恺为吏部尚书，恺侍觐转希；〔既不为侍中，则侍觐希矣。〕充因与荀勖、冯紞承间共谮之，〔间，古苋翻。〕恺由是得罪，废于家。

     八月，吴主征昭武将军、西陵督步阐。阐世在西陵〔□吴王权□步骘督西陵，骘卒，子协继之。阐，协弟也。〕猝被征，自以失职，且欋有谗，九月，据城来降，遣兄子玑、璇诣洛阳为任。〔玑、璇皆协子。降，户江翻。璇，如缘翻。〕诏以阐为都督西陵诸军事，卫将军、开府仪同三司、侍中，领交州牧，封宜都公。

     冬，十月，宰未朔，日有食之。

     敦煌太守尹璩卒。〔敦，徒门翻。璩，求于翻。〕凉州刺史杨欣表敦煌令梁澄领太守。功曹宋质辄废澄，表议郎令狐丰为太守。〔考异曰：晋春秋「璩」作「据」，今从武纪。武纪云：「令狐丰废澄，自领郡事。」今从晋春秋。〕杨欣遣兵击之，为质所败。〔败，补迈翻。〕

     吴陆抗闻步阐叛，亟遣将军左奕、吾彦等讨之。帝遣荆州刺史杨肇迎阐于西陵，车骑将军羊祜帅步军出江陵，巴东监军徐胤帅水军击建平以救阐。〔帅，读曰率。〕陆抗槉西陵诸军筑严围，自赤溪至于故市，〔水经注：江水出西陵峡，东南流，径故城洲。洲北附岸洲头曰郭洲，长二里，广一里，上有步阐故城，方圆称洲，周回略汉，故城洲上城周里，阐父骘所筑也。又东径陵抗故城。今峡州远安县在江北，有孤山，有陆抗故城，有舟山，时有赤气，意赤溪当出于舟山，故市即步骘故城，所居成市，而阐别筑城，故曰故市。〕内以围阐，外以御晋兵，昼夜催切，〔切，迫也。〕如敌已至，众甚苦之。诸将谏曰：「今宜及三军之锐，急攻阐，比晋救至，必可拔也，〔比，必寐翻。〕何事于围以敝士民之力！」抗曰：「此城处劫既固，〔处，昌吕翻。〕粮榖又足，且凡备御之具，皆抗所宿规，〔抗先尝督西陵。〕今反攻之，不可猝拔。北兵至而无备，表里受难，〔难，乃旦翻。〕何以御之！」诸将皆欲攻阐，抗欲服众心，听令一攻，果无利。围备始合，而羊祜兵五万至江陵。诸将咸以抗不宜上，〔自乐乡而西赴西陵为上。上，时掌翻。〕抗曰：「江陵城固兵足，无可忧者。假令敌得江陵，必不能守，所损者小。若晋据西陵，则南山群夷皆当扰动，其患不可量也！」乃自帅众赴西陵。〔南山，谓江南诸山，群夷所依阻。量，音良。帅，读曰率。〕

     初，抗以江陵之北，道路平易，〔易，以豉翻。〕槉江陵督张咸作大堰遏水，渐渍平土以绝寇叛。〔堰，于扇翻。今江陵有三海八柜，引诸湖及沮、漳之水注之，弥漫数百里，即作堰之故智也。渐，将廉翻。〕羊祜欲因所遏水以船运粮，扬声将破堰以通步军。抗闻之，使咸亟破之。诸将皆惑，屡谏不听。祜至当阳，闻堰败，乃改船以车运粮，大费功力。

     十一月，杨肇至西陵。陆抗令公安督孙遵循南岸拒羊祜，〔防托南岸，使祜军不得渡而已。〕水军督留虑拒徐胤，〔恐胤顺流东下，故以水军拒之。〕抗自将大军凭围对肇。〔凭长围以对之，则彼为客，我为主。〕将军朱乔营都督俞赞亡诣肇。〔姓谱：俞，古善医俞跗之后。〕抗曰：「赞军中旧吏，知吾虚实。吾常虑夷兵素不简练，若敌攻围，必先此处。」〔先，悉荐翻。〕即夜易夷兵，皆以精兵守之。明日，肇果攻故夷兵处，抗命击之，矢石雨下，肇众死〔【章：甲十一行本「死」上有「伤」字；乙十一行本同；孔本同。】〕者相属。〔属，之欲翻。〕十二月，肇计屈，夜遁。抗欲追之，而虑步阐畜力伺间，〔间，古苋翻。〕兵不足分，于是但鸣鼓戒众，若将追者。肇众凶惧，悉解甲挺走，〔凶，许拱翻，恐惧声。挺，待鼎翻，拔也。挺走，拔身而走也。〕抗使轻兵蹑之，肇兵大败，〔蹑，尼辄翻。〕祜等皆引军还。抗遂拔西陵，诛阐及同谋将吏数十人，皆夷三族，自余所请赦者数万口。〔元非同谋而胁从者，请而赦之。〕东还乐乡，貌无矜色，谦冲如常。吴主加抗都护。〔吴官有左右都护，今加都护，尽护诸将也。〕羊祜坐贬平南将军，〔征、镇、安、平，四平最下。车骑位次骠骑，自此而下，六等至四征。祜自车骑贬平南，凡降十四号〕杨肇免为庶人。

     吴主既克西陵，自谓得天助，志益张大，使术士尚广筮取天下，〔姓谱：尚姓，师尚父之后，后汉有高士尚子平。〕对曰：「吉。庚子岁，青盖当入洛阳。」〔其后吴亡，皓入洛，岁在庚子。〕吴主喜，不修德政，专为兼并之计。

     贾充与朝士宴饮，〔朝，直遥翻。考异曰：三十国春秋在十一月，晋春秋在十月己巳，恐皆非实，故附于冬末。〕河南尹庾纯醉，与充争言。充曰：「父老，不归供养，〔供，居用翻。养，羊尚翻。〕卿为无天地！」纯曰：「高贵乡公何在﹖」斥其弒君也。〕充凓怒，上表解职；纯亦上表自劾。诏免纯官，仍下五府正其臧否。〔当时除贾充之外，居公位者有五，故下五府。下，遐稼翻。否，音鄙。〕石苞以为纯荣官忘亲，当除名；齐王攸等以为纯于礼律未有违；诏从攸议，复以纯为国子祭酒。〔帝初立国子学，定置国子祭酒、博士各一人，助教十五人，以教生徒。〕

     吴主之游华里也，〔事见上七年。〕右丞相万彧与右大司马丁奉、左将军留平密谋曰：「若至华里不归，社稷事重，不得不自还。」吴主颇闻之，以彧等旧臣，隐忍不发。是岁，吴主因会以毒饮彧，传酒人私减之。又饮留平，〔饮，于鸩翻。〕平觉之，服他药以解，得不死。彧自杀；〔考异曰：吴志孙暼传云：彧被谴忧死，今从江表传。〕平忧懑，月余亦死。〔懑，音闷，又音汉。徙彧子弟于庐陵。

     初，彧请选忠清之士以补近职，吴主以大司农楼玄为宫下镇，主殿中事。〔吴旧事，禁中主者自用亲近人。暼以彧言，用玄主殿中事。〕玄正身帅众，〔帅，读曰率。〕奉法而行应对切直，吴主浸不悦。

     中书令领太子太傅贺卲上疏谏曰：「自顷年以来，朝列纷错，〔朝，直遥翻。〕真伪相贸，〔贸，音茂。〕忠良排坠，信臣被害。〔被，皮义翻。〕是以正士摧方〔摧方，言刓棱角而为圆也。〕而庸臣苟媚，先意承指，各希时趣。〔先，悉荐翻。〕人执反理之评，士吐诡道之论，〔诡，违也，异也。〕遂使清流变浊，忠臣结舌。陛下处九天之上，隐百里之室，〔管子曰：堂上远于百里。处，昌吕翻。〕言出风靡，令行景从；亲洽宠媚之臣，日闻顺意之辞，将谓此辈实贤而天下已平也。臣闻兴国之君乐闻其过，荒乱之主乐闻其誉；〔乐，音洛。誉，音余，或音如字。〕闻其过者过日消而福臻，闻其誉者誉日损而祸至。陛下严刑法以禁直辞，黜善士以逆谏口，杯酒造次，死生不保，〔造，七到翻。〕仕者以退为幸，居者以出为福，诚非所以保光洪绪，熙隆道化也。何定本仆隶小人，身无行能，〔行，下孟翻。〕而陛下爱其佞媚，假以威福。夫小人求入，必进奸利。定间者妄兴事役，发江边戌兵以驱麋鹿，老弱饥冻，大小怨叹。传曰：『国之兴也，视民如赤子；其亡也，以民为草芥。』〔左传曰：陈逄滑曰：国之兴也，视民如伤；其亡也，以民为土芥。〕今法禁转苛，赋调益繁，〔调，徒钓翻。〕中官、近臣所在兴事，而长吏畏罪，苦民求办。是以人力不堪，家户离散，呼嗟之声，感复和气。今国无一年之储，家无经月之蓄，而后宫之中坐食者万有余人。又，北散注目，伺国盛衰，〔伺，相吏翻。〕长江之限，不可久恃，苟我不能守，一苇可杭也。〔诗云：谁谓河广，一苇杭之。毛氏曰：杭，渡也。郑玄曰：言一苇加之，则可以渡也。〕愿陛下丰基强本，割情从道，则成、康之治兴，圣祖之祚隆矣！」〔治，直吏翻。圣祖，谓孙权。〕吴主深恨之。

     于是左右共诬楼玄、贺卲相逄，驻共耳语大笑，〔驻，驻车也。〕谤讪政事，俱被诘责；〔讪，山谏翻。诘，去吉翻。〕送玄付广州，卲原复职；既而复徙玄于交趾，竟杀之。久之，何定奸秽发闻，亦伏诛。〔闻，音问。〕

     羊祜归自江陵，务修德信以怀吴人。每交兵，刻日方战，不为掩袭之计。将帅有欲进谲计者，辄饮以醇酒，使不得言。〔谲，古穴翻。饮，于鸩翻。〕祜出军行吴境，刈谷为粮，皆计所侵，送绢偿之。每会众江、沔游猎，常止晋地，若禽兽先为吴人所伤而为晋兵所得者，皆送还之。于是吴道人皆悦服。〔成伐吴之计者，祜也，凡其所为，皆豢吴也。正以陆抗对境，无间可乘，故为是耳。若曰务修德信，则吾不知也。〕祜与陆抗对境，使命常通：抗遗祜酒，祜令之不疑；〔使，疏吏翻。遗，于季翻。〕抗疾，求药于祜，祜以成药与之，抗即服之。人多谏抗，抗曰：「岂有酖人羊叔子哉！」〔羊祜，字叔子。抗告其边戌曰：「彼专为德，我专为暴，是不战而自服也。各保分界而已，〔分，扶问翻。〕无求细利。」吴主闻二境交和，以诘抗，抗曰：「一吧一乡不可以无信义，况大国乎！臣不如此，正是彰其德，于祜无伤也。」

     吴主用诸将之谋，数侵盗晋边。〔数，所角翻。〕陆抗上疏曰：「昔有夏多罪而殷、汤用师，纣作淫虐而周武授钺，〔汤数夏之罪曰：有夏多罪，天命殛之。武王数纣之罪曰：淫酗肆虐，秽德彰闻，戎商必克。上，时掌翻。〕苟无其时虽复大圣，亦宜养威自保，不可轻动也。今不务力农富国，审官任能，明黜陟，任〔【章：甲十一行本「任」作「慎」；乙十一行本同；孔本同；张校同。】〕刑赏，训诸司以德，〔诸司，谓百执事之人有司孝者。〕抚百姓以仁，而听诸将徇名，穷兵黩武，动费万计，士卒雕瘁，〔瘁，秦醉翻。〕寇不为衰而我已大病矣。今争帝王之资而昧十百之利，此人臣之奸便，非国家之良策也！昔齐、鲁三战，鲁人再克，而亡不旋踵。何则﹖大小之势异也。〔祖张仪说齐愍王之言而略变其文。〕况今师所克获，不补所丧乎！」吴主不从。〔丧，息浪翻。〕

     羊祜不附结中朝权贵，〔朝，直遥翻。〕荀勖、冯紞之徒皆恶之。从甥王衍尝诣祜陈事，〔紞，都感翻。恶，乌路翻。从，才用翻；下同。〕辞甚清辩；祜不然之，衍拂衣去。祜顾谓宾客曰：「王夷甫方当以盛名处大位，然败俗伤，化必此人也。」〔史言羊祜知人之鉴，为怀帝时王衍误国亡身张本。九甫，衍字也。败，补内翻。处，昌吕翻。〕及攻江祜以军法将斩王戎。衍，戎之从弟也，故二人皆憾之，言论多毁祜。时人为之言曰：「二王当国，羊公无德。」

