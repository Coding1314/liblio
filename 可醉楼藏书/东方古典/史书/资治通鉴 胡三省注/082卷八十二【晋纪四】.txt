卷第八十二【晋纪四】起屠维作噩（己酉），尽着雍敦牂（戊午），凡十年。

     世祖武皇帝下

     太康十年〔（己酉、二八九）〕

     夏，四月，太庙成；乙巳，祫祭；〔祫，大合祭也。公羊传曰：大祫者何﹖毁庙之主陈于太祖，未毁庙之主皆升，合食于太祖。祫，胡夹翻。〕大赦。

     慕容廆遣使请降；〔降，户江翻。〕五月，诏拜廆鲜卑都督。廆谒见何龛，以士大夫礼，巾衣到门；〔魏、晋间，士大夫谒见尊贵，以巾転，单衣也。龛，口含翻。〕龛严兵以见之，廆乃改服戎衣而入。人问其故，廆曰：「主人不以礼待客，客何为哉！」龛闻之，甚凓，深敬异之。〔受降如受敌，居边之帅，严兵以见四夷之客，未为过也，何必以为凓乎！〕时鲜卑宇文氏、段氏方强，〔段氏，东部鲜卑也。杜佑曰：宇文莫槐出于辽东塞外，代为鲜卑东部大人。徒河段疾六眷出辽西，困乱，被卖为渔阳乌桓大人库専家奴。库専以其健，使将，众，诣辽西逐食，遂招诱亡叛，以至强盛。余按晋书王浚传：段疾六眷，务勿尘之世子。段氏自务勿尘以来，强盛久矣，疾六眷因乱被掠，容或有之；务勿尘既能为部落之帅，恐不待其子招诱而后能强盛也。〕数侵掠廆，廆卑辞厚币以事之。段国于阶以女妻廆，生皝、仁、昭。〔慕容、段氏遂为婚姻之国。数，所角翻。单，音蝉。妻，七细翻。〕廆以辽东僻远，徙居徒河之青山。〔徒河县，前汉属辽西，后汉属辽东属国，魏、晋省，并入昌黎郡界。后慕容氏复置徒河县，拓跋魏太武真君八年，并徒河入昌黎郡广兴县。杜佑曰：徒河青山，在营州郡城东百九十里。〕

     冬，十月，复明堂及南郊五帝位。〔明堂、南郊除五帝座，见七十九卷泰始二年。〕

     十一月，丙辰，尚书令济北成侯荀勖卒。〔济，子礼翻。〕勖有才思，〔思，相吏翻。〕善伺人主意，〔伺，相吏翻。〕以是能固其宠。久在中书，专管机事。及迁尚书，甚罔怅。〔罔，与惘同。惘浅失志之貌。怅，亦恨望失志之貌。〕

     人有贺之者，勖曰：「夺我凤皇池，诸君何贺邪！」

     帝极意声色，遂至成疾。杨骏忌汝南王亮，排出之。甲申，以亮为侍中、大司马、假黄钺、大都督、督豫州诸军事，治〔【章：甲十一行本「淢」作「镇」；乙十一行本同；孔本同；张校同。】〕许昌；徙南阳王柬为秦王，都督关中诸军事；始平王玮为楚王，都督荆州诸军事；濮阳王允为淮南王，都督扬、江二州诸军事；〔按惠帝元康元年，有司奏荆、扬二州，疆土旷远，统理尤难，于是割扬州之豫章、鄱阳、庐陵、临川、南康、建安、晋安，荆州之桂阳、安成、武昌，合十郡，置江州。则此时未有江州也。疑「江二」二字衍，更俟博考。濮，博木翻。〕并假节之国。〔晋制：都督诸军事有使持节，有持节，有假节；使持节得杀二千石以下持节杀无官位人，若军事与使持节同；假节惟军事得杀犯军令者。〕立皇子大为长沙王，颖为成都王，晏为吴王，炽为豫章王，演为代王；皇孙遹为广陵王。〔嬂，昌志翻。遹，以律翻。〕又封淮南王子迪为汉王，楚王子仪为毗陵王，徙扶风王畅为顺阳王，畅弟歆为新野公。畅，骏之子也。〔畅嗣骏爵，而不居关中之任，故徙封。〕琅邪王觐弟澹为东武公，繇为东安公。觐，軎之子也。〔晋制：宗室封郡公者，制度如小国王。澹，徒览翻，又徒滥翻。軎，音胄〕

     初，帝以才人谢赐太子，〔才人，位次美人。李延寿曰：晋武帝采汉、魏之制，三夫人、九嫔之下，有美人才人、中才人，爵视千石以下。玖，举有翻。〕生皇孙遹。宫中尝夜失火，帝登楼望之，遹年五岁，牵帝裾入闇中曰：「暮夜仓猝，宜备非常，不可令照见人主。」帝由是奇之。尝对群臣称遹似宣帝，故天下咸归仰之。帝知太子不才，齚恃遹明慧，故无废戏之心。复用王佑之谋，〔佑，王济从兄也，与羊祜等并事文帝，帝宠信之。复，扶又翻；下复以同。〕以太子母弟柬、玮、戍分镇要害。〔要害，谓雍、荆、扬之地。〕又恐杨氏之偪，复以佑为北军中候，典禁兵。帝为皇孙遹高选僚佐，〔为，于伪翻。〕以散骑常侍刘寔志行清素，命为广陵傅。〔自魏以来，王国置师、友，晋避景帝讳，改师为傅。行，下孟翻。〕

     寔以时俗喜进趣，〔喜，许记翻。趣，读曰趋。〕少廉让，〔少，诗沼翻。〕欲〔【章：甲十一行本「欲」上有「尝着崇让论」五字；乙十一行本同；孔本同，退斋校同。】〕令初除官通谢章者，必推贤让能，乃得通之。一官缺则择为人所让最多者用之。以为：「人情争则欲毁己所不如，让则竞推于胜己。故世争则优劣难分，时让则贤智显出。当此时也，能退身修己，则让之者多矣；虽欲守贫贱，不可得也。驰骛进趋而欲人见让，犹却行而求前也。」

     淮南相刘颂〔王国置相，汉制也；晋后改为内史。〕上疏曰：「陛下以法禁宽纵，积之有素，未可一旦以直绳御下，此诚时宜也。然至于矫世救弊，自宜渐就清肃；譬犹行舟，虽不横截迅流，然当渐靡而往，稍向所趋，然后得济也。〔此引济川为譬也。济大川者，虽曰横绝大川，乱流而渡，然必因水劫渐靡，而行舟向其所趋，以登陆之路，然后汔济，否则为水势所使，不能制舟以向所趋，不得登岸矣。〕

     自泰始以来．将三十年，〔帝受，禅，改元泰始，至是二十五年。〕凡诸事业，不茂既往。〔言立事造业，不加茂于往时也。〕以陛下明圣，犹未反叔世之敝，以成始初之隆，传之后世，不无虑乎！仗夫异时大业，或有巿不安，其忧责犹在陛下也。

     臣闻为社稷计，莫若封建亲贤。然宜审量事势，〔量，音良。〕使诸侯率义而动者，其力足以维带京邑；若包藏祸心，其势不足独以有为。其齐此甚难，陛下宜与达古今之士，深共堸之。〔帝之使诸王分镇而内不足以齐之，此刘颂所为深虑也。〕周之诸侯，有罪诛放其身，而国祚不泯；〔如周烹齐哀公而立其弟静，宣王诛鲁侯伯御而立孝公之类。〕汉之诸侯，有罪或无子者，国随以亡。〔见前，后汉纪。〕今宜反汉之敝，循周之旧，则下固而上安矣。〔余谓晋之所以待藩王者，其宜不在此也。〕

     天下至大，万事至众，人君至少，〔少，始绝翻。〕同于天日，是圣王之化，执要于己，委务于下，非恶劳而好逸，〔好，呼到翻。〕诚以政体宜然也。夫居事始以别能否，甚难察也；〔别，彼列翻。〕因成败以分功罪，甚易识也。〔易，以鼓翻；下居易同。〕今陛下每精于造始而略于考终，此政功所以未善也。人主诚能居易执要，考功罪于成败之后，则群下无所逃其诛赏矣。

     古者六卿分职，耱宰为师；〔周礼：天官耱宰，地官司徒，春官宗伯，夏官司马，秋官司寇，冬官司空，是为六卿，而耱宰总之。〕秦、汉已来，九列执事，丞相都总。〔此西都以前制也。〕今尚书制断，诸卿奉成，〔自汉光武以来，以吏事责尚书，事归台阁，诸卿奉成而已。断，丁乱翻。〕于古制为太重。可出众事付外寺，〔外寺，谓诸卿寺。使得专之；尚书统领大纲，若丞相之为，岁终课功，校簿赏罚而已，斯亦可矣。今动皆受成于上，上之所失，不得复以罪下，〔复，扶又翻。〕岁终事功不建，不知所责心木。

     夫细过谬妄，人情之所必有，而悉纠以法，则朝野无立人矣。近世以东为监司者，类大纲不振而微过必举，〔御史台官及诸州刺史，皆监司也。朝，直遥翻。监，工衔翻。〕盖由畏避豪强而又惧职事之旷，则谨密网以罗微罪，使奏劾相接，状似尽公，而挠法在其中矣。〔劾，户概翻，又户得翻。挠，奴教翻。〕是以圣王不善碎虎之案，必责凶猾之奏，则害政之奸，自然禽矣。夫创业之勋，在于立教定制，使遗风系人心，余烈匡幼弱，后世凭之，虽昏犹明，虽愚若智，乃足尚也。〔言法制修明，虽后嗣昏愚，有所据依，则其治犹若明智之为也。此言盖指太子不能克隆堂构，而帝又无典则以贻子孙也。然苟非其人，道不虚行，以刘禅之庸而辅之以诸葛亮，则昭烈虽死，犹不死也。孔明死，则孔明治蜀之法制虽存，禅不能守之矣。〕

     至夫修饰官署，凡诸作役，恒伤太过，〔恒，户登翻。〕不患不举，此将来所不须于陛下而自能者也。今勤所不须以伤所凭，窃以为过矣。」帝皆不能用。

     诏以刘渊为匈奴北部都尉。〔时改匈奴五部帅为于部都尉。〕渊轻财好施，〔好，呼到翻。施，式智翻。〕倾心接物，五部豪桀，幽、冀名儒，多往归之。〔为刘渊得众以移晋祚张本。〕

     奚轲男女十万口来降。〔奚轲，亦夷种也。〕

     孝惠皇帝上之上〔讳衷，字正度，武帝第二子也。谥法：柔质慈民曰惠。〕

     永熙元年〔（庚戌、二九○）〕

     春，正月，辛酉朔，改元太熙。〔太熙，武帝所改。至四月己酉，太子即位，改元永熙。未踰年改元，犹为非礼，安有先帝初弃群臣，太子即位，而遽以是日改元乎！〕

     己巳，以王浑为司徒。

     司空、侍中、尚书今卫瓘子宣，尚繁昌公主。宣嗜酒，多过失，杨骏恶瓘，欲逐之，〔恶，乌路翻。〕乃与黄门谋共毁宣，劝武帝夺公主。瓘凓惧，告老逊位。诏进瓘位太保，以公就第。〔瓘封菑阳公。〕

     剧阳康子魏舒薨。

     三月，甲子，以右光禄大夫石鉴为司空。〔晋志：左、右光禄大夫假金章紫绶及光禄大夫君金章紫绶者，品秩第二。〕

     帝疾笃，未有顾命。动旧之臣多已物故，侍中车骑将军杨骏独侍疾禁中。大臣皆不得在左右，骏因辄以私意改易要近，树其心腹。会帝小间，〔间，如字。间者，病小差也。〕见其新所用者，正色谓骏曰：「何得便尔！」时汝南王亮尚未发，〔去年，遣亮出督豫州。〕乃令中书作诏，以亮与骏同辅政，又欲择朝士有闻望者数人佐之〔朝，直遥翻。闻，音问。〕骏从中书供诏观之，得便藏去，中书监华廙恐惧，〔华，户化翻。廙，逸职翻，又羊至翻。〕自往索之，终不与。会帝复迷乱，〔索，山客翻。复，扶又翻。〕皇后奏以骏辅政，帝颔之。夏，四月，辛丑，皇后召华廙及中书令何劭，口宣帝旨作诏，以骏为太尉、太子太傅、都督中外诸军事、侍中、录尚书事。诏成，后对廙、劭以呈帝，帝视而无言。廙，歆之孙；劭，曾之子也。〔华歆仕汉、魏之间，何曾仕魏、晋之间，位皆至公，二人身名相似也。〕遂趣汝南王亮赴镇。〔趣，读曰促。〕帝寻小间，问：「汝南王来未﹖」左右言未至，帝遂困马。己酉，崩于含章殿。〔年五十五。坤之六三曰：含章可贞。坤以含弘为德，后道也。含章殿在皇后宫中。春秋书「公薨于小寝」，即安也。〕帝宇量弘厚，明达好谋，〔好，呼到翻。〕容纳直言，未尝失色于人。

     太子即皇帝位，大赦，改元，〔改太熙为永熙。〕尊皇后曰皇太后，立妃贾氏为皇后。

     诏石鉴与中护军张劭监作山陵。〔监，工衔翻。〕

     杨骏入居太极殿，〔前殿也。〕梓宫将殡，六宫出辞，而骏不下殿，〔时梓宫盖自含章殿徙殡太极殿。〕以虎贲百人自卫。〔贲，音奔。〕

     汝南王亮畏骏，不敢临丧，哭于大司马门外。〔亮自大司马出镇，未行，尚居府中，不敢入宫临丧，而器于大司马府门外。君父之丧，哭于门外，非礼也。〕出营城外，表求过葬而行。或告亮欲举兵讨骏者，骏大惧，白太后，令帝为手诏与石鉴、张劭，使帅陵兵讨亮。劭，骏甥也，即帅所领趣鉴速发；〔帅，读曰率。趣，读曰促。〕鉴以为不然，保持之。〔保亮不举兵，而持讨亮之兵不发也。〕亮问计于廷尉何勖，勖曰：「今朝野皆归心于公，〔朝，直遥翻；下同。〕公不讨人而畏人讨邪！」亮不敢发，夜，驰赴许昌，乃得免。骏弟济及甥河南尹李斌皆劝骏留亮，骏不从。济谓尚书左丞傅咸曰：「家兄若征大司马，退身避之，门户庶几可全。」〔几，居希翻。〕咸曰：「宗室外戚，相恃为安。但召大司马还，共崇至公以辅政，无为避也。」济又使侍中石崇见骏言之，骏不从。

     五月，辛未，葬武帝于峻阳陵。

     杨骏自知素无美望，欲衣魏明帝即位故事，普进封爵以求媚于众。左军将军傅祗〔晋志曰：按魏明帝时有左军，则左军。魏官也。〕与骏书曰：「未有帝王始崩，臣下论功者也。」骏不从。祗，嘏之也。〔傅嘏仕魏，显于嘉平、正元之间。〕丙子，诏中外群臣皆增位一等，预丧事者增二等，二千石已上皆封关中侯，〔汉献帝建安二十年，魏武王置关中侯。据晋书帝纪，关中侯又在关内侯之下。〕复租调一年。〔复，方目翻。调，徒吊翻。〕散骑常侍石崇、〔前书「侍中石崇」，此作「散骑常侍」，必有一误，盖因旧史成文也。〕散骑侍郎何攀共上奏，〔上，时掌翻。〕以为：「帝正位东宫二十余年，今承大业，而班赏行爵，优于泰始革命之初及诸将平吴之功，轻重不称。〔称，尺证翻。〕且大晋卜世无穷，今之闰制，当垂于后，若有爵必进，则数世之后，莫非公侯矣。」不从。

     诏以太尉骏为太傅、大都督、假黄钺，录朝政，百官总己以听。傅咸谓骏曰：「谅闇不行久矣。〔自汉文短丧之诏，嗣君即吉听政，谅闇三年之制，不行久矣。闇，音阴。〕今圣上谦冲，委政于公，而天下不似为善，惧明公未易当也。〔易，以豉翻；下同。〕周公大圣，犹致流言，〔周成王幼冲，周公摄政而四国流言。〕况圣上春秋非成王之年乎！〔武帝泰始二年，帝为皇太子，时年九岁，至是三十二岁矣。〕窃谓出陵既毕，明公当审思进退之宜，苟有以察其忠款，言岂在多！」骏不从。咸数谏，骏渐不平，欲出咸为郡守。李斌曰：「斥逐正人，将失人望。」乃止。杨济遗咸书曰：〔数，所角翻。遗，于季翻。〕「谚云：『生子痴，了官事。』官事未易了也。想虑破头，故具有白。」〔虑咸以直言致祸也。〕咸复书曰：「卫公有言：『酒色杀人，甚于作直。』坐酒色死，人不为悔，而逆畏以直致祸，此由心不能正，欲以苟且为明哲耳。〔读曰：既明且哲，以保其身。此言世人不能直言，特似苟且为保身之计耳。〕自古以直致祸者，当由矫枉过正，或不忠笃，欲以亢厉为声，〔亢，口浪翻。〕故致忿耳，安有悾悾忠益而返见怨疾乎！」〔悾，苦红翻。悾空，信也；包咸曰：悫也。〕

     杨骏以贾后险悍，多权略，忌之，〔悍，下罕翻，又侯旰翻。〕故以其甥段广为散骑常侍，管机密；张劭为中护军，典禁兵。凡有诏命，帝省讫，〔省，悉景翻。〕入呈太后，然后行之。-

     骏为政，严碎专愎，〔愎，弼力翻，很也。〕中外多恶之。〔恶，乌路翻。〕冯翊太守孙楚谓骏曰：「公以外戚居仂、霍之任，当以至公、诚信、谦顺处之。〔守，式又翻。处，昌吕翻。〕今宗室强盛，而公不与共参万机，内怀猜忌，外树私昵，祸至无日矣！」〔昵，尼质翻。〕骏不从。楚，资之孙也。〔孙资事魏三祖，掌机密。〕

     弘训少府蒯钦，骏之姑子也，数以直言犯骏，他人皆为之惧，〔景皇后居弘训宫，置少府。数，所角翻。为，于伪翻。〕钦曰：「杨文长虽闇，犹知人之无罪不可妄杀，〔杨骏，字文长。〕不过疏我，我得疏，乃可以免；不然，与之俱族矣。」

     骏骍匈奴东部人王彰为司马，〔匈奴东部即匈奴左部也，居太原兹氏县。〕彰逃避不受。其友新兴张宣子怪而问之，〔汉献帝建安二十年，省云中、定襄、五原、朔方郡，郡置一县，领其民，合为新兴郡，属并州。〕彰曰：「自古一姓二后，未有不败。况杨太傅昵近小人，疏远君子，〔近，其靳翻。远，于愿翻。〕专权自恣，则无日矣。吾踰海出塞以避之，犹惧及祸，宗何应其辟乎！且武帝不惟社稷大计，〔惟，思也。〕嗣子既不克负荷，〔荷，下可翻。〕受遗者复非其人，天下之乱，可立待也。〔杨骏之败，人皆知之，独骏不知耳。凶人吉其凶，其谓是乎！复，扶又翻。〕

     秋，八月，壬午，立广陵王遹为皇太子。以中书监何劭为太子太师，卫尉裴楷为少师，吏部尚书王戎为太傅，前太常张华为少傅，卫将军杨济为太保，尚书和峤为少保。〔晋东宫六傅，惟此时其官。〕拜太子母谢氏为淑媛。〔媛，于眷翻。晋志：淑妃、淑媛、淑仪、修华、修容、修仪、婕妤、容华、充华，是为九嫔，银印，青绶。〕贾后常置谢氏于别室，不听与太子相见。初，和峤尝从容言于武帝曰：〔从，千容翻。〕「皇太子有淳古之风，而末世多伪，恐不了陛下家事。」武帝默然。后与荀勖等同侍武帝，武帝曰：「太子近人朝差长进，〔朝，直遥翻。长，丁丈翻，今知两翻。〕卿可俱诣之，粗及世事。」〔粗，坐五翻，略也。〕既还，勖等并称太子明识雅度，诚如明诏。峤曰：「圣质如初。」武帝不悦而起。及帝即位，峤从太子遹入朝，贾后使帝问曰：「卿昔谓我不了家事，今日定如何﹖」峤曰：「臣昔事先帝，曾有斯言；言之不效，国之福也。」

     冬，十月，辛酉，以石鉴为太尉，陇西王泰为司空。

     以刘渊为为建威将军、匈奴五部大都督。〔渊为五部大都督，则左国城大单于之权舆也。〕

     元康元年〔（辛亥、二九一）〕

     春，正月，乙酉朔，改元永平。〔永平，杨骏执政所改元也。骏诛，改元元康。〕

     初，贾后之为太子妃也，尝以勡，手杀数人，又以戟掷孕妾，子随刃堕；〔孕，以证翻。〕武大怒，修金墉城，将废之。荀勖、冯紞、杨珧〔紞，丁感翻。珧，余招翻。〕及充华赵粲共营救之，曰：「贾妃年少；勡者妇人常情，长自当差。」〔少，诗诏翻。长，知两翻。差，楚懈翻。〕杨后曰：「贾公闾有大勋于社稷，〔贾充，字公闾。晋之代魏，充力居多。〕妃亲其女，正复勡忌，岂可遽忘先德邪！」〔复，扶目翻。〕妃由是得不废。

     后数诚厉妃，〔数，所角翻。〕妃不知后之助己，返以后为构己于武帝，更恨之。及帝即位，贾后不肯以妇道事太后，又欲干预政事，而为太傅骏所抑。殿中中郎渤海孟观、李肇，皆骏所不礼也，〔晋制：二卫置殿中将军中郎、校尉司马。观，如字。〕阴构骏，云将危社稷。黄门董猛，素给事东宫，为寺人监，〔寺人监，主东宫诸阉。陆德明曰：寺，如字，又音侍。〕贾后密使猛与观、肇谋诛骏，废太后。又使肇报汝南王亮，使举兵讨骏，亮不可。肇报都督荆州诸军事楚王玮，玮欣然许之，及求入朝。骏素惮玮勇锐，欲召之而未敢，因其求朝，遂听之。二月，癸酉，玮及都督扬州诸军事、淮南王允来朝。〔朝，直遥翻。〕

     三月，辛卯，孟观、李肇启帝，夜作诏，诬骏谋反，中外戒严，遣使奉诏废骏，以侯就第。〔骏封临晋侯。〕命东安公繇帅殿中四百人讨骏，〔帅，读曰率。〕楚王玮屯司马门，以淮南相刘颂为三公尚书，〔汉成帝置三公尚书，主断狱；光武以三公曹主岁尽考课诸州邵事。〕屯卫殿中。段广跪言于帝曰：「杨骏孙公无子，岂有反理，愿陛下审之！」〔广，骏甥也，使为近侍，以防左右间己；然终无益也。〕帝不答。

     时骏居曹爽故府，在武库南，闻内有变，召众官议之。太傅主簿朱振说骏曰：「今内有变，其趣可知，必是阉竖为贾后设谋，不利于公，宜烧云龙门以胁之，索造事者，首开万春门，〔云龙门，洛阳宫城正南门；万春门，东门也。说，输芮翻。为，于伪翻索，山客翻。〕吊东宫及外营兵拥皇太子入宫，取奻人，殿内震惧，必斩送之。不然，无以免难。」〔难，乃旦翻。〕骏素怯懦，不决，乃曰：「云龙门，魏明帝所造，功费甚大，柰合烧之！」侍中傅祗白骏，请与尚书武茂入宫观察事势，因谓群僚曰：「宫中不宜空。」遂揖而下阶。众皆走，茂犹坐。祗顾曰：「君非天子臣邪﹖今内外隔绝，不知国家所在，〔国家，谓天子也。自东汉以来，皆然。〕何得安坐！」茂乃惊起。骏当左军将军刘豫陈兵在门，遇右军将军裴頠，〔魏有左军，武帝文置前军、右军，泰始八年，又置后军，是为四军。頠，鱼毁翻。〕问太傅所在，頠绐之曰：〔绐徒亥翻。〕「向于西掖门遇公乘素车，从二年西出矣。」豫曰：「吾何之﹖」頠曰：「宜至廷尉。」豫从頠言，遂委而去。〔委兵而去也。〕寻诏頠代豫领左军将军，屯万春门。頠，秀之子也。〔裴秀见七十八卷魏元帝咸熙元年。〕皇太后题帛为书，射之城外〔射，而亦翻；下同。〕曰：「救太傅者有赏。」贾后因宣言太后同反。寻而殿中兵出，烧骏府，又令弩手于阁上临骏府而射之，骏兵皆不得出。骏逃于马厩，就杀之。孟观等遂收骏弟珧、济，张劭、李斌、段广、刘豫、武茂及散骑常侍杨邈、中书令蒋俊、东夷校尉文鸯，皆夷三族，死者数千人。

     珧临刑，告东安公繇曰：「表在石函，〔珧表见八十卷武帝咸宁三年，作石函荿之宗庙。挚虞云：庙主荿于户之外，西墉之中，有石函，名曰宗祏，函中笥以盛主。〕可问张华。」众谓宜依锺毓例为之申理。〔锺毓例见七十八卷魏元帝咸熙元年。为，于伪翻。〕繇，诸葛诞之外孙也，故忌文鸯，以为骏党而诛之。〔诸葛诞、文鸯事见七十七卷魏高贵乡公甘露三年。〕是夜，诛赏皆自繇出，威振内外。王戎谓繇曰：「大事之后，宜深远权势。」繇不从。〔远，于愿翻。〕

     壬辰，赦天下，改元。改元元康。

     贾后矫诏，使后军将军荀悝送太后于永宁宫，〔魏建永宁宫，太后居之。悝，苦回翻。〕特全太后母高都君庞氏之命，听就太后居。〔庞，皮江翻。〕寻复讽群公有司奏曰：「皇太后阴渐奸谋，〔履霜者，坚冰之渐，言阴始凝而至于坚冰也。此诬杨太后以为与骏为奸谋，非一日之积也。复，扶又翻；下可复、司复同。渐，如字。〕图危社稷，飞箭系书，要募将士，〔要，读曰邀。将，即亮翻。〕同恶相济，自绝于天。鲁侯绝文姜，春秋所许。〔文姜鲁桓公之夫人也。齐襄公杀桓公，文姜与焉。鲁庄公既立，夫人孙于齐。谷梁传曰：不言氏姓，贬之也。人之于天也，以道受命；于人也，以言受命。不若于道者，天绝之也；不若于人者，人绝之也。〕盖奉祖宗，任至公于天下，陛下虽怀无已之情，臣下不敢奉诏。」诏曰：「此大事，更详之。」有司又奏：「宜废太后曰峻阳庶人。」〔武帝陵曰峻阳。〕中书监张华议：「太后非得罪于先帝，今党其所亲，为不母于圣世，宜依汉废赵太后为孝成后故事，〔事见三十五卷汉哀帝元寿元年。〕贬皇太后之号，还称武皇后，居异宫，以全始终之恩。」左仆射荀恺与太子少师下邳王晃等议曰：「皇太后谋危社稷，不可复配先帝，宜贬尊号，废诣金墉城。」于是有司奏从晃等议，废太后为庶人；诏可。又奏：「杨骏造乱，家属应诛，诏原其妻庞命，以尉太后之心。今太后废为庶人，请以庞付廷尉行刑。」诏不许；有司复固请，及从之。庞临刑，太后抱持号叫，截发稽颡，上表诣贾后称妾，请全母命；不见省。〔号，户刀翻。稽，音启。省，悉景翻。〕董养游太学，〔董养，浚仪隐者也。〕升堂叹曰：「朝廷建斯堂，将以何为乎！〔言庠序所以申孝弟之义，今灭母子之大伦，则建学果何为也。〕母览国家赦书，谋反大逆赦，至于杀祖父母、父母不赦者，以为王法所不容故也。柰何公卿处议，文饰礼典，乃至此乎！〔处，昌吕翻。〕天人之理既灭，大乱将作矣。」〔养后与妻荷担入蜀，不知所终。〕

     有司收骏官属，欲诛之。侍中傅祗启曰：「昔鲁芝为曹爽司马，斩关赴爽，〔事见七十五卷魏邵陵厉公嘉平元年。〕宣帝用为青州刺史。骏之僚佐，不可悉加罪。」诏赦之。

     壬寅，征汝南王亮为太宰，与太保卫瓘皆录尚书事，辅政。以秦王柬为大将军，东平王楙为抚军大将军，楚王玮为卫将军、领北军中候，下邳王晃为晃为尚书令，东安公繇为尚书左仆射，进爵为王。楙，望之子也。封董猛为武安侯，三兄皆为亭侯。

     亮欲取悦众心，论诛杨骏之功，督将侯者千八十一人。〔将，即亮翻。〕御史中丞傅咸遗亮书曰：「今封赏熏赫，震动天地，自古以来，未之有也。无功而获赏，则人莫不乐国之有祸，是祸原无穷也。〔滥赏所以开觊幸之心，其祸诚如此。，遗，于季翻。乐，音洛。〕凡作此者，由东安公。人谓殿下既至，当有以正之，正之以道，众亦何怒！众之所怒者，在于不平耳；而今皆更倍论，〔言亮论功行赏，又倍于东安公之时也。〕莫不失望。」亮颇专权势，咸复谏曰：「杨骏有震主之威，委任亲戚，此天下所諠哗。今之处重，宜反此失，静默颐神，有大得失，乃维持之，自非大事，一皆抑遗。比过尊门，冠盖车马，填塞街衢，此之翕习，既宜弭息。〔翕，众也，合也。习，重也，因也，仍也。言众人翕合，相因而至也。复，扶又翻。处，昌吕翻。比，毗至翻。塞，悉则翻，〕又夏侯长容无功而暴擢为少府，论者谓刁容，公之姻家，〔夏侯骏，字长容。伲家女之所因，故曰姻。郑玄曰：伲父曰姻。夏，户雅翻。〕故至于此，流闻四方，非所以为益也。」亮皆不从。

     贾后族兄毋骑司马模、从舅右卫将军郭彰、〔晋文帝置中卫将军，武帝受命，分为左右卫将军。从，才用翻。〕女弟之子贾谧〔贾后女弟贾午适韩寿，生谧。贾充无后，以谧为后。〕与楚王玮、东安王繇，并预国政。贾后暴戾日甚，繇谋废后，贾氏惮之。繇兄东武公澹，素恶繇，〔恶，乌路翻。〕屡谮之于太宰亮曰：「繇专行诛赏，欲擅朝政。」庚戌，诏免繇官；又坐有悖言，废徙带方，〔带方县，汉属乐浪郡，公孙度置带方郡。杜佑曰：建安中，公孙康分屯有、有盐县以南荒地，置带方郡。〕

     于是贾谧、郭彰权势愈盛，宾客盈门。谧虽骄奢而好学，喜延士大夫，〔好，呼到翻。，喜许记翻。〕郭彰、石崇、陆机机弟云、和郁及荥阳潘岳、〔武帝泰始二年，分河南置荥阳郡。〕清河崔基、〔齐大夫崔氏之后。〕勃海欧阳建、〔姓谱：越王句践之后封于乌程欧阳，子孙因以为氏。〕兰陵缪征、〔是年，分东海置兰陵郡。〕京兆杜斌、挚虞、〔按毛诗传，挚国出于任姓，子孙以国为氏。〕琅邪诸葛诠、〔诠，且缘翻。〕弘农王粹、襄城杜育、〔武帝泰始二年，分汝南置襄城郡。〕南阳邹捷、齐国左思、沛国刘緕、周恢、安平牵秀、颍川陈眕、高阳许猛、〔泰始元，分河间涿郡置高阳国。緕，姑回翻。眕，止忍翻。〕彭城刘讷、中山刘舆、舆弟琨皆附于谧，号曰二十四友。郁，峤之弟也。崇与岳尤谄事谧，每候谧及广城君郭槐出，皆降车路左，望尘而拜。

     太宰亮、太保瓘以楚王玮刚愎好杀，恶之，〔愎，蒲逼翻。好，呼到翻。恶，乌路翻；下同。〕欲夺其兵权，以临海侯裴楷代玮为北军中候，玮怒；楷闻之，不敢拜。〔不敢拜受中候之职。〕亮复与瓘谋，〔复，扶又翻；下复矫同。〕遣玮与诸王之国，玮益忿怨。玮长史公孙宏、舍人岐盛，〔姓谱：古有岐伯为黄帝师。又周太王居岐山，文王迁丰，其支庶留岐者，为岐氏。〕皆有宠于玮、劝玮自昵于贾后；〔昵，尼质翻。〕后留玮领太子少傅。盛素善于杨骏，卫瓘恶其反复，将收之。盛乃与宏谋，因积弩将军李肇〔武帝泰始四年，罢振威、扬威护军，置左、右积弩将军。一说：晋太康中，置积射、积弩营，营二千五百人，并以将军领之。〕矫称玮命，谮亮、瓘于贾后，云将谋废立。后素怨瓘，〔以瓘抚床事也，见八十卷武帝武帝咸康四年。〕且患二公执政，己不得专恣，夏，六月，后使帝作手诏赐玮曰：「太宰、太保欲为伊、霍之事，王宜宣诏，令淮南、长沙、成都王屯诸宫门，免亮及瓘官。」夜，使黄门赍以授玮。玮欲覆奏，黄门曰：「事恐漏泄，非密诏本意也。」玮亦欲因此复私怨，遂勒本军，〔本军，玮所当北军也。〕复矫诏召三十六军，〔晋洛城内外三十六军。〕告以「二公潜图不轨，吾今受诏都督中外诸军，诸在直卫者，皆严加警备；其在外营，便相帅径诣行府，助顺讨逆。」〔帅，读曰率。〕又矫诏「亮、瓘官属，一无所问，皆罢遣之；若不奉诏，便军法从事。遣公孙宏、李肇以兵围亮府，侍中清河王遐收瓘。

     亮帐下督李龙，白「外有变，请拒之」；〔晋制：诸公及诸大将军皆置帐下督及门下浚。〕亮不听。俄而兵登墙大呼，〔呼，火故翻。〕亮惊曰：「吾无贰心，何故至此！诏书其可见乎﹖」宏等不许，趣兵攻之。〔趣，读曰促。〕长史刘准谓亮曰：「观此必是奸谋。府中俊乂如林，犹可力战。」又不听，遂为肇所执，叹曰：「我之赤心，可破示天下也。」与世子矩俱死。

     卫瓘左右亦疑遐矫诏，请拒之，须自表得报，就戮未晚；瓘不听。初，瓘为司空，〔武帝太康□，瓘为司空，永熙元年免。〕帐下督荣晦有罪，〔姓谱：荣姓，周荣公之后。庄子有荣启期。〕斥遣之。至是，晦从遐收，辄杀瓘及子孙共九人，遐不能禁。

     岐盛说玮：〔说，输芮翻；下同。〕「宜因兵势，遂诛贾、郭以正王室，安天下。」玮犹豫未决。会天明，太子少傅张华使董猛说贾后曰：「楚王既诛二公，则天下威权尽归之矣，人主何以自安！宜以玮专杀之罪诛之。」贾后亦欲因此除玮，深然之。是时内外扰乱，朝廷恟惧，不知所出。〔恟，许勇翻。〕张华白帝，遣殿中将军王宫赍驺虞幡出麾众曰：「楚王矫诏，勿听也！」〔晋制，有白虎幡、驺虞幡。白虎威猛主杀，故以督战；驺虞仁兽，故以解兵。〕众皆释仗而走。玮左右无复一人，窘迫不知所为，遂执之，下廷尉；〔下，遐稼翻。〕乙丑，斩之。玮出怀中青纸诏，流涕以示监刑尚书刘颂〔监，工衔翻。〕曰：「幸托体先帝，而受枉乃如此乎！」公孙宏、岐盛并夷三族。

     玮之起兵也，陇西王泰严兵将助玮，〔泰，宣帝弟子。〕祭酒丁绥谏曰：「公为宰相，〔泰时为司空。晋公府有西东阁祭酒。〕不可轻动。且夜中仓猝，宜遣人参审定问。」〔问，音问也。定问，犹言实音问也。〕泰乃止。

     卫瓘女与国臣书曰：「先公名谥未显，每怪一国蔑然无言，春秋之失，其咎安在﹖」〔春秋公羊传曰：春秋，君弒，贼不讨，以为无臣子也。子沈子曰：君弒，臣不讨贼，非臣也；子不复雠，非子也。谥，神至翻。〕于是太保主簿刘繇等执黄幡，挝登闻鼓，〔十者，设谏鼓、立谤木，所以通下情也。周礼，太仆建路鼓于大寝之门外，以待达穷者。郑司农注云：穷，谓穷冤失职者，来击此鼓，以达于王，若今时上变事击鼓矣。此则登闻鼓之浆也。登闻鼓之名，盖始于魏、晋之间。挝，陟加翻，击也。〕上言曰：「初，矫诏者至，公即奉送章绶，单车从命。〔绶，音受。〕如矫诏之文唯免公官，而故给使荣晦，辄收公父子及孙，一时斩戮。乞验尽情伪，加以明刑。」及诏族诛荣晦，追复亮爵位，谥曰文成。封瓘为兰陵郡公，谥曰成。

     于是贾后专朝，〔朝，直遥翻；下同。〕委任亲党，以贾模为散骑常侍，加侍中。贾谧与后谋，以张华庶姓，无逼上之嫌，〔据杜预左传注，庶姓，非同姓。〕而儒雅有筹略，为众望所依，欲委以朝政。疑未决，以问裴頠，頠赞成之。〔广城君郭槐，頠从母也，故贾氏亲信頠。〕乃以华为侍中、中书监，頠为侍中，又以安南寸将军裴楷为中书令，加侍中，与右仆射王戎并管机要。华尽忠帝室，弥缝遗阙，贾后虽凶险，犹知敬重华；贾模与华、頠同心辅政，故数年之间，虽闇主在上而朝野安静，华等之功也。

     秋，七月，分荆、扬十郡为江州。〔是时，方因江水之名，置江州。〕

     八月，辛未，立陇西王泰世子越为东海王。

     九月，甲午秦献王柬薨。

     辛丑，征征西大将军梁王肜为卫将军、录尚书事。〔肜，余中翻。〕

     二年〔（壬子、二九二）〕

     春，二月，己酉，故杨太后卒于金墉城。是时，太后尚有侍御十余人，贾后悉夺之，绝膳八日而卒。〔卒，子恤翻。〕贾后恐太后有灵，或诉冤于先帝，乃覆而殡之，仍施诸厌劮符书、药物等。〔厌，益涉翻，伏也。劾，胡得翻。治鬼曰劾。〕

     鲜卑宇文莫槐为其下所杀，弟普拨立。

     三年〔（癸丑、二九三）〕

     夏，六月，弘农雨雹，深三尺。〔雨，于具翻。度深，音式禁翻。〕

     夏，五月。匈奴郝散反，攻上党，杀长吏。秋，八月，郝散帅众降，冯翊都尉杀之。〔郝，呼名翻。郝散若自上党帅众向洛阳归降，当入河内界。今为冯翊都尉所杀，盖自谷远历河东界，渡河至冯翊界而被杀也。帅，读曰率。降，户江翻。〕

     是岁，大饥。

     司隶校尉傅咸卒。〔考异曰：三十国、晋春秋：「元康四年七月，傅咸为司隶，五年五月，始亲职，十月卒。」二书附年月多差舛，故以本传为定。〕咸性刚简，风格峻整，初为司隶校尉，上言：「货赂流行，所宜深绝。」时朝政宽弛，权豪放恣，咸奏免河南尹澹等官，〔澹，河南尹之名，音徒滥翻，又徒览翻。〕京师肃然。

     慕容廆徙居大棘城。〔廆自徒河之青山徙大棘城。杜佑曰：棘城，即帝颛顼之墟，在营州郡城东南一百七十里。〕

     拓跋弗卒，叔父禄官立。

     五年〔（乙卯、二九五）〕

     夏，六月，东海雨雹，深五寸。〔雨，于具翻。深，式浸翻。〕

     荆、扬、兖、豫、青、徐六州大水。

     冬，十月，武库火，〔考异曰：三十国、晋春秋云「闰月」；宋、晋五行志云「闰月庚寅」，今从晋书帝纪。〕焚累代之宝〔华传：赵王伦、孙秀与华有隙，疾华如雠。武库火，华惧因此变作，列兵固守，然后救之，故累代之寇及汉高祖斩白蛇剑、王莽头、孔子屐等尽焚焉。据通鉴，则伦、秀之隙，开于明年。盖数诛大臣，祸皆从中起，故华惧在变而列兵固守也。〕及二百万人器械。十二月，丙戌，新作武库，大高兵器。〔调，徒钓翻。〕

     拓跋禄官分其国为三部：一居上谷之北，濡源之西，自统之；〔水经注：濡水出御夷镇东南；镇，拓跋魏太武时所置也。师古曰：濡，音及官翻。〕一居代郡参合陂之北，〔参合陂，在代郡参合县。后汉、晋省参合县，拓跋魏复置县，属梁城郡。〕使兄沙漠汗之子猗戦统之；一居定襄之盛乐故城，〔定襄之盛乐二汉志曰「成乐」；后汉志属云中郡，魏、晋省，拓跋魏后置盛乐郡。汗，音寒。戦，徒河翻。〕使猗戦弟猗卢统之。猗卢善用兵，西击匈奴、乌桓诸部，皆破之。代人卫操与从子雄及同郡箕澹〔姓谱：箕商，箕子之后。又晋有大夫箕郑父。从，才用翻。〕往依拓跋氏，说猗戦、猗卢招纳晋人。猗戦悦之，任以国事，晋人附者稍众。〔史言拓跋氏益强。当是时，晋朝大臣、宗室虽已自相屠，而四方未为变，卫操、箕澹辈何为去华就夷如是其早计也！中国之人可为凛凛矣。汉严边关之禁，惧有罪者亡命出塞耳。若威刑之迫乎其后，一旦去桑梓而逐水草，是必有见也。边关不之诘，朝廷不之虞，晋之无政亦可知矣。说输芮翻；下之说同。〕

     五年〔（乙卯、二九五）〕

     夏，六月，东海雨雹，深五寸。〔雨，于具翻。深，式浸翻。〕

     下邳献王晃薨。以中书监张华为司空。太尉陇西王泰行尚书令，徙封高密王。

     夏，郝散弟度元与冯翊、北地马兰羌、卢水胡俱反，〔北地有马兰山，羌居其中，因为种落之名。又按，马兰山，唐时属同州界，时盖属翊、北地二郡界也。卢水胡居安定界。〕杀北地太守张损，败冯翊太守欧阳建。〔败，补迈翻。〕

     征西大将军赵王伦信用嬖人琅邪孙秀，与雍州刺济南解系争军事，更相表奏，〔嬖，卑义翻，又博计翻。济，子礼翻。解，户买翻，姓也。春秋晋有大夫解扬。更，工衡翻。〕欧阳建亦表伦罪恶。朝廷以伦挠乱关右，〔挠，火高翻，挸也，扰也；又音扰，又女巧翻，又尼交翻，又女教翻。〕征伦为车骑将军，以梁王肜为征西大将军、都督雍、凉二州诸军事。系与其弟御史中丞结，皆表请诛秀以谢氐、羌；张华以告梁王肜，使诛之，肜许诺。秀友人辛冉为之说肜曰：〔为，于伪翻。〕「氐、羌自反，非秀之罪。」秀由是得免。伦至洛阳，用秀计，深交贾、郭，贾后大爱信之，〔张华使梁王肜杀秀而不遂，既至洛阳，独不能明正其罪而诛之邪！〕伦因求录尚书事，又求尚书令；张华、裴頠固执以为不可，伦、秀由是怨之。〔为伦、秀杀华頠、系张本。〕

     秋，八月，解系为郝度元所败，〔败，篏迈翻。〕秦、雍氐、羌悉反，立氐帅齐万年为帝，围泾阳。〔泾阳县，前汉属安定郡，后汉、晋省。贤曰：泾阳故城，在今原州平凉县南。帅，所类翻。〕御史中丞周处；弹劾不避权戚，梁王肜尝违法，处按劾之。〔劾，户概翻，又户得翻。〕冬，十〔【章：甲十一行本「十」下有「一」字；乙十一行本同；孔本同；张校同；退斋校同。】〕月，诏以处为建威将军，与振威将军卢播〔沈约志：振威将军，始于东汉之时，宋登为之。〕倛隶安西将军夏侯骏，以讨齐万年。中书令陈准言于朝曰：「骏及梁王皆贵戚，非将帅之才，〔景怀皇后，夏侯氏也，故骏为外戚。夏，户雅翻。朝，直遥翻。〕进不求名，退不畏罪。周处吴人，忠直勇果，有仇无援。宜诏积弩将军孟观，以精兵万人为处前锋，必能殄寇；不然，梁王当使处先驱，以不救而陷之，其败必也。」朝廷不从。齐万年闻处来，曰：「周府君尝为新平太守，〔袁山松曰：汉献帝兴平元年，分安定之鹑觚、右扶风之漆置新平郡，唐为邠州。〕有文武才，若专断而来，〔断，丁乱翻。〕不可当也；或受制于人，此成禽耳！」

     关中饥、疫。

     初，略阳清水氐杨驹〔略阳县，汉属天水郡；后汉改天水郡为汉阳郡献帝初平四年，分汉阳、上郡置永阳郡，魏改为广郡；武帝泰始中，更名略阳郡。清水县，前汉属天水郡；后汉志省，晋志复见。〕始居仇池。仇池方百顷，其旁平地二十余里，四面斗绝而高，为羊肠蟠道三十六回而上。〔仇池，汉书地理志所谓天池大，泽，在武都郡武都县西，水经注所谓瞿塘者也。贤曰：仇池山，在今成州上禄县南。三秦记曰：仇池山，在仓、洛二谷之间，常为水所冲激，故下石而上土，形似覆壶。仇池百顷，周回九千四十步。天形四方，壁辛千仞，自然楼橹却敌，分置调均，竦起数丈，有踰人力。东西二门。盘道下至上风有七里。上则冈阜低昂，泉流交灌，煮土成盐。〕至其孙千万附魏，封为百顷王。千万孙飞龙浸强盛，徙居略阳。飞龙以其甥令狐茂搜为子，茂搜避齐万年之乱，十二月，自略阳帅部落四千家还保仇池，自号辅国将军、右贤王。关中人士避乱者多依之，茂搜迎接抚纳；欲去者，卫护资送之〔是后杨氏遂世据仇池。帅，读曰率。〕

     是岁，以扬烈将军巴西赵廞为益州刺史，发梁、益兵粮助雍州讨氐、羌。〔廞，许今翻；为赵廞乱蜀杀滕、陈总以启巴氐张本。〕

     七年〔（丁巳、二九七）〕

     春，正月，齐万年屯梁山，有众七万：〔前汉志：扶风好畤县有梁山。〕梁王肜、夏侯骏使周处以五千兵击之。处曰：「军无后继，必败，不徒亡身，为国取耻。」肜、骏不听，逼遣之。癸丑，处与卢播、解系攻万年于六陌。〔六陌，在马嵬山西。〕处军士未食，肜促令速进，自旦战至暮，斩获甚众，弦绝矢尽，救兵不至。左右劝处退，处按剑曰：「是吾叙节致命之日也！」遂力战而死。朝廷虽以尤肜，而亦不能罪也。〔尤，过也。〕

     秋，七月，雍、秦二州大旱，疾疫，米斛万钱。

     丁丑，京陵元公王浑薨。九月，以尚书右仆射王戎为司徒，太子太师何劭为尚书左仆射。

     戎为三公，与时浮沈，无所匡救，委事僚寀，〔寀，此宰翻。说文曰：同官为僚，同地为寀。尔雅曰：寀，僚官。〕轻出游放。性复贪吝，围田徧天下，每自执牙筹，昼夜会计，常若不足。〔复，扶又翻。会，古外翻。〕家有好李，卖之恐人得种，〔种，章勇翻。〕常钻其核。凡所赏拔，专事虚名。阮咸之子瞻尝见戎，戎问曰：「圣人贵名教，老、庄明自然，其旨同异﹖」瞻曰：「将无同！」〔程大昌曰：不直云「同」而云「将无同」者，晋人语度自尔也。庾亮辟孟嘉为从事，正旦大会，褚裒问嘉何在。亮曰：「但自觅之。」裒历观，指嘉曰：「将无是乎﹖」将无者，犹言殆是此人也，意以为而未敢自主也。阮瞻指孔、老为同，亦此意。〕戎咨嗟良久，遂辟之。时人谓之「三语掾」。〔掾，于绢翻。〕

     是时，王衍为尚书令，南阳乐广为河南尹，皆善清谈，宅心事外，〔宅，居也。〕名重当世，朝野之人，争慕效之。衍与弟澄，好题品人物，举世以为仪准。〔朝，直遥翻。好，呼到翻。〕衍神情明秀，少时，山涛见之，嗟叹良久，曰：「何物老妪，生宁馨儿！〔少，诗照翻。杨正衡晋书音义：妪，纡遇翻。馨，呼刑翻。妪，老妇之称。今人传读「宁」如宁武子之「宁」。洪迈随笔曰：今吴中人语，尚多用「宁馨」字为言，犹言若何也。刘梦得诗，「为问中华学道者，几人雄猛得宁馨﹖」盖得其义。以宁字作平声读。〕然误天下苍生者，未必非此人也！」乐广性冲约，〔【章：甲十一行本「约」下有「清远」二字；乙十一行本同；孔本同；张校同。】〕与物无竞。每谈论，以约言析理，厌人之心，而其所不知，默如也。凡论人，必先称其所长，则所短不言自见。〔厌，于謟翻，伏也。见，贤遍翻。〕王澄及阮咸、咸从子修、泰山胡毋辅之、〔毋，音无。姓谱：齐宣王封母弟于毋乡，其乡本胡国，因曰胡毋氏。汉有太史胡毋恭。〕陈国谢鲲、城阳王、「」晋书作「尼按，古仁字，又音夷。王，字孝孙，或者当读为仁字乎﹖然永嘉三年，书河内王尼，即此王也。晋书曰：尼，城阳人，或云河内人。若作尼，则当音女夷翻。〕新蔡毕卓，皆以任放为达，〔帝分汝阴置新蔡郡。任者，任物之自然；放者，纵其心而不制。〕至于醉狂裸体，不以为非。胡毋辅之尝酣饮，其子谦之窥而厉声呼其父字曰：「彦国！年老，不得为尔！」辅之欢笑，呼入共饮。毕卓尝为吏部郎，比舍郎酿熟，〔比，毗寐翻，近也。〕卓因醉，夜至瓮间盗饮之，为掌酒者所缚，明旦视之，乃毕吏部也。乐广闻而笑之曰：「名教内自有乐地，〔乐，音洛。〕何必乃尔！」

     初，何晏等祖述老、庄，立论以为：「天地万物，皆以无为本。无也者，开物成务，〔易系辞曰：夫易开物成务。韩康伯注曰：言易通万物之志，成天下之务。张氏曰：物，凡物也；务，事也开，明之也；成，处之也。事无大小，不能明则何由处矣。杨万里曰：闰达物理，成就世务。余谓何晏之旨，以为事事物物，自无而有。无者，物之未生，事之未形见者也。故曰无者开物成务，与诸儒说易之旨不同。〕无往而不存者也。阴阳恃以化生，贤者恃以成德。故无之为用，无爵而贵矣！」王衍之徒皆爱重之。由是朝廷士大夫皆以浮诞为美弛废职业。裴頠着崇有论以释其蔽曰：「夫利欲可损而未可绝有也，事务可节而未可全无也。盖有饰为高谈之具者，深列有形之累，盛陈空无之美。形器之累有征，〔累，力瑞翻。〕空无之义难检；辩巧之文可悦，似象之言足惑；众听眩焉，溺其成说。虽颇有异此心者，辞不获济，屈于所习，〔济，通也。谓虚无习以成俗，崇有者□不能通其意，遂为所屈也。〕因谓虚无之理诚不可盖。〔盖，掩也。〕一唱百和，〔和，户卧翻。〕往而不反，遂薄综世之务，贱功利〔【严：「利」改「烈」。】〕之用，高浮游之业，卑经实之贤。〔经实，谓有经世之实用者。〕人情所徇，名利从之，于是文者衍其辞，讷者赞其旨。立言藉于虚无，谓之玄妙；处官不亲所职，谓之雅远；〔处，昌吕翻。〕奉身散其廉操，谓之旷达；故砥砺之风，弥以陵迟。〔砥砺，谓砥节砺行也。〕放者因斯，或悖吉凶之礼，〔悖，蒲内翻。〕忽容止之表，渎长幼之序，混贵贱之级，甚者至于裸裎亵慢，无所不至，〔裸裎，露体也。裸，郎果翻。裎，驰成翻。〕土行又亏矣。〔行，下孟翻。〕

     夫万物之有形者，虽生于无，然生以有为已分，〔物之未生，则有无未分，既生而有，则与无为已分矣。〕则无是有之所遗者也。〔遗，弃也。〕故养既化之有众，非无为之所能修也。〔治，直之翻。〕心非事也，而制事必由于心，然不可谓心为无也；匠非器也，而制器必须于匠，然不可谓匠非有也。是以欲收重潚之鳞，非偃息之所能获也；〔重，直龙翻。〕陨高墉之禽，非静拱之所能捷也。由此而观，济有者皆有也，虚无奚益于已有之群生哉！」然习俗已成，頠论亦不能救也。

     八年〔（戊午、二九八）〕

     春，三月，壬戌，赦天下。

     秋，九月，荆、豫、徐、扬、冀五州大水。

     初，张鲁在汉中，賨人李氏自巴西宕渠往依之。〔宕渠县，汉属巴郡；蜀先主分置宕渠郡；晋属巴西郡；唐为渠州。今渠州流江县东北七十里有古賨国城。李氏之先，廪君之苗裔也，世居巴中。秦并天下，以为黔中郡，薄赋敛之，口岁出钱四十。巴人呼赋为賨，因谓之賨人焉。又按晋志：刘璋分巴郡垫江置巴西郡。刘备割巴郡之宕渠、宣汉、汉昌三县，置宕渠郡，寻省，以县并属巴西郡。则宕渠之属巴西，盖晋时也。賨，徂宗翻。宕，徒浪翻。〕魏武帝克汉中，〔事见六十八卷汉献帝建安二十年。〕李氏将五百余家归之，拜为将军，迁于略阳北土，号曰巴氐。〔魏分临渭、平襄、略阳、清水四县，置广魏郡；晋泰始中，更名略阳郡。〕其孙特、庠、流，皆有材武，善骑射，性任侠，州党多附之。〔侠，户颊翻。〕

     及齐万年反，关中荐饥，〔荐，才甸翻。尔雅：仍饥为荐。〕略阳、天水六郡民流移就谷入汉川者数万家，道路有疾病穷乏者，特兄弟常营护振救之，由是得众心。流民至汉中，上书求寄食巴、蜀，朝议不许，遣侍御史李芯至持节慰劳，〔朝，直遥翻。芯，蒲必翻，又蒲蔑翻。劳，力到翻。〕且监察之，〔监，古衔翻。〕不令入剑阁。芯至汉中，受流民赂，表言：「流民十万余口，非汉中一郡所能振赡；蜀有仓储，人复丰稔，〔复，扶又翻。〕宜令就食。」朝廷从之。由是散在梁、益，不可禁止。李特至剑阁，太息曰：「刘禅有如此地，面缚于人，岂非庸才邪！」闻者异之。〔李特事始此。考异曰：帝纪：「元康七年，关中饥；八年，雍州有年。」而华阳国志、三十国、晋春秋，皆云「八手，特就谷人蜀。」今从之。〕

     张华、陈准以赵王、梁王，相继在关中，皆雍容骄贵，师老无功，〔雍容，和缓自得之貌。骄贵，以贵而盾骄也。师久不决，坐自困敝为者。言二王不任军事。〕乃荐孟观沈毅文武才用，〔沈，持林翻。〕使讨齐万年。观身当矢石，大战十数皆破之。

