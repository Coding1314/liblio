卷第一百一【晋纪二十三】起上章涒滩（庚申），尽着雍执徐（戊辰），凡九年。

     孝宗穆皇帝下

     升平四年〔（庚申、三六○）〕

     春，正月，癸巳，燕主儁大阅于邺，欲使大司马恪、司空阳骛将之入寇；〔骛，音务。将，即亮翻。〕会疾笃，乃召恪、骛及司徒评、领军将军慕舆根等受遗诏辅政。甲午，卒。〔年四十二。〕戊子，太子暐即皇帝位。〔暐，字景茂，儁第三子。按长历，是年正月，甲戌朔。今儁以甲午卒，则戊子在甲午前，即位恐是戊戌。〕年十一；大赦，改元建熙。

     秦王坚分司、隶置雍州，〔雍，于用翻。〕以河南公双为都督雍&#8231;河&#8231;凉三州诸军事、征西大将军、雍州刺史，改封赵公，镇安定。〔河、凉三州非秦土也。双所督实土，惟安定五郡耳。为双以安定叛张本。〕封弟忠为河南公。

     仇池公杨俊卒，子世立。

     二月，燕人尊可足浑后为皇太后。以太原王恪为太宰，专录朝政；〔录，总也。朝，直遥翻。〕上庸王评为太傅，阳骛为太保，慕舆根为太师，参辅朝政。〔朝，直遥翻；下同。〕

     根性木强，〔师古曰：木谓质直。强，音其两翻。〕自恃先朝勋旧，〔自皝以来，根屡有战功。〕心不服恪，举动倨傲。时太后可足浑氏颇预外事，根欲为乱，乃言于恪曰：「今主上幼冲，母后干政，殿下宜防意外之变，思有以自全。且定天下者，殿下之功也。兄亡弟及，古今成法，〔此殷法也，非周法也。〕俟毕山陵，宜废主上为王，殿下自践尊位，以为大燕无穷之福。」恪曰：「公醉邪？何言之悖也！〔悖，蒲内翻，又蒲没翻。〕吾与公受先帝遗诏，云何而遽有此议？」根愧谢而退。恪以告吴王垂，垂劝恪诛之。恪曰：「今新遭大丧，二邻观衅，〔二邻，谓晋、秦也。〕而宰辅自相诛夷，恐乖远近之望，且可忍之。」秘书监皇甫真言于恪曰：「根本庸竖，过蒙先帝厚恩，引参顾命。而小人无识，自国哀已来，骄很日甚，将成祸乱。〔很，户垦翻。〕明公今日居周公之地，当为社稷深谋，早为之所。」恪不听。

     根又言于可足浑氏及燕主暐曰：「太宰、太傅将谋不轨，臣请帅禁兵以诛之。」〔帅，读曰率。〕可足浑氏将从之，暐曰：「二公，国之亲贤，先帝选之，托以孤嫠，〔嫠，陵之翻。无夫曰嫠。〕必不肯尔；安知非太师欲为乱也！」乃止。根又思恋东土，〔龙城在邺城东北，故曰东土。〕言于可足浑氏及暐曰：「今天下萧条，外寇非一，国大忧深，不如还东。」恪闻之，乃与太傅评谋，密奏根状；使右卫将军傅颜就内省诛根，并其妻子、党与。大赦。〔既诛根及其妻子党与，恐众心反侧，故肆赦以安之。〕是时新遭大丧，诛夷狼籍，内外恟惧，〔恟，许拱翻。〕太宰恪举止如常，人不见其有忧色，每出入，一人步从。〔从，才用翻。〕或说以宜自严备，〔说，输芮翻。〕恪曰：「人情方惧，当安重以镇之，柰何复自惊扰，众将何仰！」〔复，扶又翻。〕由是人心稍定。

     恪虽综大任，而朝廷之礼，兢兢严谨，每事必与司徒评议之，未尝专决。虚心待士，咨询善道，量才授任，〔量，音良。〕人不踰位；官属、朝臣或有过失，〔朝，直遥翻。〕不显其状，随宜他叙；不令失伦，〔以叙迁为他官，不令失其伦等也。〕唯以此为贬；时人以为大愧，莫敢犯者。或有小过，自相责曰：「尔复欲望宰公迁官邪！」〔恪为太宰，故称之为宰公。复，扶又翻。〕朝廷初闻燕主儁卒，皆以为中原可图。桓温曰：「慕容恪尚在，忧方大耳。」〔史言慕容恪能辅幼主，桓温能料敌。〕

     三月，己卯，葬燕主儁于龙陵，〔陵在龙城，因以为名。〕谥曰景昭皇帝，庙号烈祖。所征郡国兵，以燕朝多难，〔难，乃旦翻。〕，互相惊动，往往擅自散归，自邺以南，道路断塞。〔塞，悉则翻。〕太宰恪以吴王垂为使持节、征南将军、都督河南诸军事、兖州牧、荆州刺史，镇梁国之蠡台，〔使，疏吏翻；下同。〕孙希为并州刺史，傅颜为护军将军，帅骑二万，观兵河南，临淮而还；境内乃安。〔史言恪当国有大忧、众心危疑之际，处之有方。帅，读曰率。骑，奇寄翻。观，古玩翻，示之也。观兵，曜兵以示之也。〕希，泳之弟也。〔孙泳拒赵，见九十六卷成帝咸康四年。史书孙泳、鞠彭、宋烛之子弟，皆贵显于燕，所以劝委质者能守死而不贰，子孙必获其福也。〕

     匈奴刘卫辰遣使降秦，〔降，户江翻。〕请田内地，春来秋返；秦王坚许之。夏，四月，云中护军贾雍遣司马徐赟帅骑袭之，〔赟，于伦翻。〕大获而还。坚怒曰：「朕方以恩信怀戎狄，而汝贪小利以败之，何也！」〔败，补迈翻。〕黜雍以白衣领职，遣使还其所获，慰抚之。卫辰于是入居塞内，贡献相寻。

     夏，六月，代王什翼犍妃慕容氏卒。〔犍，居言翻。〕秋，七月，刘卫辰如代会葬，因求婚，什翼犍以女妻之。〔妻，七细翻。〕

     八月，辛丑朔，日有食之，既。

     谢安少有重名，〔少，诗照翻。〕前后征辟，皆不就；寓居会稽，〔会，工外翻。〕以山水、文籍自娱。虽为布衣，时人皆以公辅期之，士大夫至相谓曰：「安石不出，当如苍生何！」〔谢安，字安石。江东人士始焉所期望者殷浩，浩既无以满众望矣，继而所望者谢安，而安卒能匡辅晋室。世之论者，皆优安而劣浩。余谓盛名之下，其实难副。浩之所以败，正以与桓温齐名，其心易温；又值石氏之乱，以为可以立功，败于轻率也。谢安当桓温擅政之时，又身尝为之僚属，而惩浩之所以失，戒温而为之备；温既死而值秦之强，兢兢焉为自保之谋，常持惧心，此其所以济也。史氏谓其能矫情镇物，盖因屐齿之折、白鸡之梦而知之耳。〕安每游东山，〔东山，在今绍兴府上虞县西南四十五里。安故居今为国庆禅寺。〕常以妓女自随。〔妓，渠绮翻。〕司徒昱闻之，曰：「安石既与人同乐，〔乐，音洛。〕必不得不与人同忧，召之必至。」安妻，刘倓之妹也，见家门贵盛〔刘惔以清谈贵显；而谢尚、谢奕、谢万皆为方伯，盛于一时。惔，徒甘翻。〕而安独静退，谓曰：「丈夫不如此也！」安掩鼻曰：「恐不免耳。」〔言恐亦不免如诸兄弟也。〕及弟万废黜，安始有仕进之志，时已年四十余。征西大将军桓温请为司马，安乃赴召，温大喜，深礼重之。

     冬，十月，乌桓独孤部、鲜卑没奕干各帅众数万降秦，秦王坚处之塞南。〔帅，读曰率。降，户江翻。处，昌吕翻；下同。〕阳平公融谏曰：「戎狄人面兽心，不知仁义。其稽颡内附，实贪地利，非怀德也；〔稽，音启。〕不敢犯边，实惮兵威，非感恩也。今处之塞内，与民杂居，彼窥郡县虚实，必为边患，不如徙之塞外以防未然。」坚从之。

     十一月，封桓温为南郡公，温弟冲为丰城县公，子济为临贺县公。

     燕太宰恪欲以李绩为右仆射，燕主暐不许。恪屡以为请，暐曰：「万机之事，皆委之叔父；伯阳一人，暐请独裁。」出为章武太守，以忧卒。〔暐不平李绩事见上卷上年。〕

     五年〔（辛酉、三六一）〕

     春，正月，戊戌，大赦。

     刘卫辰掠秦边民五十余口为奴婢以献于秦；秦王坚责之，使归所掠。卫辰由是叛秦，专附于代。〔史言夷狄反复难保。〕

     东安简伯郗昙卒。〔郗，丑之翻。昙，徒含翻。〕二月，以东阳太守范汪都督徐、兖、冀、青、幽五州诸军事，兼徐、兖二州刺史。

     平阳人举郡降燕；〔平阳时属张平。〕燕以建威将军段刚为太守，遣督护韩苞将兵共守平阳。

     方士丁进有宠于燕主暐，〔【章：十二行本「暐」作「儁」；乙十一行本同。】〕欲求媚于太宰恪，说恪令杀太傅评；〔说，输芮翻。〕恪大怒，奏收斩之。

     高昌卒，〔三年，高昌奔荥阳。〕燕河内太守吕护并其众，遣使来降；拜护冀州刺史。护欲引晋兵以袭邺。三月，燕太守恪将兵五万，冠军将军皇甫真将兵万人，共讨之。〔将，即亮翻。冠，古玩翻。〕燕兵至野王，护婴城自守。护军将军傅颜请急攻之，以省大费。恪曰：「老贼经变多矣，观其守备，未易猝攻，〔易，以豉翻。〕而多杀士卒。顷攻黎阳，多杀精锐，卒不能拔，〔事见上卷二年。〕自取困辱。护内无蓄积，外无救援，我深沟高垒，坐而守之，休兵养士，离间其党，〔间，古苋翻。〕于我不劳而贼势日蹙，不过十旬，取之必矣，何为多杀士卒以求旦夕之功乎！」乃筑长围守之。〕

     夏，四月，桓温以其弟黄门郎豁都〔【章：十二行本无「都」字；乙十一行本同。】〕督沔中七郡诸军事，〔魏置中书监、令，又置通事郎、黄门郎。沔中七郡，魏兴、新城、上庸、襄阳、义成、竟陵、江夏也。〕兼新野、义城二郡太守，〔城，当作成。〕将兵取许昌，破燕将慕容尘。

     凉骠骑大将军宋混疾甚，〔骠，匹妙翻。骑，奇寄翻。〕张玄靓及其祖母马氏往省之，〔靓，疾正翻，又疾郢翻。省，悉景翻。〕曰：「将军万一不幸，寡妇孤儿将何所托！欲以林宗继将军，可乎？」混曰：「臣子林宗幼弱，不堪大任。殿下傥未弃臣门，臣弟澄政事愈于臣，但恐其儒缓，机事不称耳。〔凡儒者多务为舒缓，而不能应机以趋事赴功。称，尺证翻。〕殿下策励而使之，可也。」混戒澄及诸子曰：「吾家受国大恩，当以死报，无恃势位以骄人。」又见朝臣，皆戒之以忠贞。〔朝，直遥翻。〕及卒，行路为之挥涕。〔卒，子恤翻。为，于类翻。〕玄靓以澄为领军将军，辅政。

     五月，丁巳，帝崩，〔年十九。〕无嗣。皇太后令曰：「琅邪王丕，中兴正统，〔元帝、明帝、成帝皆正统相传。琅邪王丕，成帝长子也，故曰中兴正统。〕义望情地，莫与为比，其以王奉大统！」于是百官备法驾迎于琅邪第。庚申，即皇帝位，大赦。壬戌，改封东海王奕为琅邪王。秋，七月，戊午，葬穆帝于永平陵，庙号孝宗。

     燕人围野王数月，吕护遣其将张兴出战，傅颜击斩之，城中日蹙。皇甫真戒部将曰：「护势穷奔突，必择虚隙而投之；吾所部士卒多羸，器甲不精，宜深为之备。」乃多课橹楯，亲察行夜者。〔将，即亮翻。羸，伦为翻。楯，食尹翻。行，下孟翻。〕护食尽，果夜悉精锐趋真所部，〔趋，七喻翻。〕突围，不得出；太宰恪引兵击之，护众死伤殆尽，弃妻子奔荣阳。恪存抚降民，给其廪食；〔降，户江翻。〕徙士人、将帅于邺，自余各随所乐；〔帅，所类翻。乐，音洛。〕以护参军广平梁琛为中书著作郎。〔晋武帝以秘书并中书省，故曰中书著作郎。琛，丑林翻。〕

     九月，戊申，立妃王氏为皇后。后，蒙之女也。穆帝何皇后称穆皇后，居永安宫。

     凉右司马张邕恶宋澄专政，〔恶，乌路翻；下同。〕起兵攻澄，杀之，并灭其族。〔宋澄岂特机事不称哉，遂赤其族！以此知经世非儒缓者所能为也。〕张玄靓以邕为中护军，叔父天锡为中领军，同辅政。

     张平袭燕平阳，杀段刚、韩苞；又攻鴈门，杀太守单男。〔单，音善，姓也。〕既而为秦所攻，平复谢罪于燕以求救。〔复，扶又翻。〕燕人以平反复，弗救也，平遂为秦所灭。

     乙亥，秦大赦。

     徐、兖二州刺史范汪，素为桓温所恶，〔桓温初以安西镇上流，汪为上佐；盖恶其异己也。若汪于此时能立异，必知温之心迹矣。恶，乌路翻。〕温将北伐，命汪帅众出梁国。〔帅，读曰率。〕冬，十月，坐失期，免为庶人，遂废，卒于家。〔卒，子恤翻。〕

     子宁，好儒学，〔好，呼到翻。〕性质直，常谓王弼、何晏之罪深于桀、纣。或以为贬之太过，宁曰：「王、何蔑弃典文，幽沈仁义，〔沈，持林翻。〕游辞浮说，波荡后生，使搢绅之徒翻然改辙，以至礼坏乐崩，中原倾覆，遗风余俗，至今为患。桀、纣纵暴一时，适足以丧身覆国，〔丧，息浪翻。〕为后世戒，岂能回百姓之视听哉！故吾以为一世之祸轻，历代之患重；自丧之恶小，迷众之罪大也！」〔丧，息浪翻。〕

     吕护复叛，奔燕，燕人赦之，以为广州刺史。〔燕无广州，以刺史之名授护耳。〕

     凉张邕骄矜淫纵，树党专权，多所刑杀，国人患之。张天锡所亲敦煌刘肃谓天锡曰：〔敦，徒门翻。〕「国家事欲未静！」天锡曰：「何谓也？」肃曰：「今护军出入，有似长宁。」〔长宁侯张祚也。〕天锡惊曰：「我固疑之，未敢出口。计将安出？」肃曰：「正当速除之耳！」天锡曰：「安得其人？」肃曰：「肃即其人也！」肃时年未二十。天锡曰：「汝年少，〔少，诗照翻。〕更求其助。」肃曰：「赵白驹与肃二人足矣。」十一月，天锡与邕俱入朝，〔朝，直遥翻。〕肃与白驹从天锡，〔【章：十二行本「锡」下有「值邕于门下」五字；乙十一行本同；孔本同；张校同；退斋校同。】〕肃斫之不中，〔中，竹仲翻。〕白驹继之，又不克，二人与天锡俱入宫中，邕得逸走，帅甲士三百余人攻宫门。天锡登屋大呼曰：〔帅，读曰率。呼，火故翻。〕「张邕凶逆无道，既灭宋氏，又欲倾覆我家。汝将士世为凉臣，何忍以兵相向邪！〔将，即亮翻。〕今所取者，止张邕耳，他无所问！」于是邕兵悉散走，邕自刎死，尽灭其族党。〔刎，扶粉翻。〕玄靓以天锡为使持节、冠军大将军、都督中外诸军事，辅政。〔自张重华没后，张祚、张瓘、宋混以及张邕、张天锡，递相屠灭，凉浸衰矣。使，疏吏翻。冠，古玩翻。〕十二月，始改建兴四十九年，奉升平年号。〔凉至是方奉建康年号。〕诏以玄靓为大都督、督陇右诸军事、凉州刺史、护羌校尉、西平公。

     燕大赦。

     秦王坚命牧伯守宰各举孝悌、廉直、文学、政事，察其所举得人者赏之，非其人者罪之。由是人莫敢妄举，而请托不行，士皆自励；虽宗室外戚，无才能者皆弃不用。当是之时，内外之官，率皆称职；〔称，尺证翻。〕田畴修辟，仓库充实，盗贼屏息。〔屏，必郢翻。〕

     是岁，归义侯李势卒。〔永和三年，李势降，至是而卒。〕

     哀皇帝〔讳丕，成帝长子也，字千龄；咸康八年，封琅邪王。谥法：恭仁短折曰哀。〕

     隆和元年〔（壬戌、三六二）〕

     春，正月，壬子，大赦，改元。

     甲寅，减田租，亩收二升。〔成帝咸和五年，始度百姓田，亩取十分有一，率亩税米三升；今减之，亩收二升。〕

     燕豫州刺史孙兴请攻洛阳，曰：「晋将陈佑弊卒千余，介守孙城，不足取也！」〔将，即亮翻。介，如字，独也；又音戛。〕燕人从其言，遣宁南将军吕护屯河阴。

     二月，辛未，以吴国内史庾希为北中郎将、徐&#8231;兖二州刺史，镇下邳，龙骧将军袁真为西中郎将、监护豫&#8231;司&#8231;并&#8231;冀四州诸军事、豫州刺史，镇汝南；〔希、真既并假节，职任宜同；疑希亦当带监护之职，史逸之也。骧，思将翻。监，工衔翻。〕并假节。布，冰之子也。〔庾冰秉政于咸康。〕

     丙子，拜帝母周贵人为皇太妃，仪服拟于太后。

     燕吕护攻洛阳。三月，乙酉，河南太守戴施奔宛，〔永和十二年，桓温留戴施戍洛阳。宛，于元翻。〕陈佑告急。五月，丁巳，桓温遣庾希及竟陵太守邓遐帅舟师三千人助佑守洛阳。〔帅，读曰率。〕遐，岳之子也。〔邓岳，王敦将也。敦败后自归，着功交、广。〕

     温上疏请迁都洛阳，自永嘉之乱播流江表者，一切北徙，以实河南。朝廷畏温，不敢为异；而北土萧条，人情疑惧，虽并知不可，莫敢先谏。散骑常侍领著作郎孙绰上疏曰：〔晋志曰：著作郎，周左史之任也。汉东京，图籍在东观，故使儒者著作东观，有其名，尚未有官。魏明帝太和中，诏置著作郎，于此始有其官，隶中书省。晋惠帝置秘书监，并统著作省。盖著作虽别置省，而犹隶秘书也。余按班固西都赋曰：承明、金马，著作之廷。如是，则汉西都虽未置著作之官，而承明、金马亦著作之所也。散，悉亶翻。骑，奇寄翻。〕「昔中宗龙飞，〔元帝，庙号中宗。〕非惟信顺协于天人，〔易大传曰：天之所助者顺也。人之所助者信也。〕实赖万里长江画而守之耳。今自丧乱已来，六十余年，〔自贾后之废，赵王伦之诛，继而诸王交兵，胡、羯乘之而起，天下大乱，至是六十余年矣。丧，息浪翻。〕河、洛丘墟，函夏萧条。〔函，容也。夏，大也。言中原之地，所函容者大也。夏，户雅翻。〕士民播流江表，已经数世，存者老子长孙，〔长，知两翻。〕亡者丘陇成行，〔行，户刚翻。〕虽北风之思感其素心，目前之哀实为交切。若迁都旋轸之日，〔贾公彦曰：若，不定之辞。〕中兴五陵，即复缅成遐域。〔中兴五陵，元帝建平陵、明帝武平陵、成帝兴平陵、康帝崇平陵、穆帝永平陵，皆在江南。缅，远也。遐，亦远也。〕泰山之安，既难以理保，〔言以理观之，迁都于洛，难以保泰山之安也。〕烝烝之思，岂不缠于圣心哉！〔烝烝，进进也。言若迁洛，缠心于江南陵寝，孝思进进也。〕温今此举，诚欲大览始终，为国远图；而百姓震骇，同怀危惧，岂不及反旧之乐赊，趋死之忧促哉！〔乐，音洛。趋，七喻翻。〕何者？植根江外，数十年矣，〔中原以江南为江外，亦曰江表。〕一朝顿欲拔之，驱踧于穷荒之地；〔踧，昌六翻。〕提挈万里，踰险浮深，离坟墓，〔离，力智翻。〕弃生业，田宅不可复售，〔复，扶又翻。〕舟车无从而得，舍安乐之国，适习乱之乡，将顿仆道涂，飘溺江川，仅有达者。〔溺，奴狄翻。〕此仁者所宜哀矜，国家所宜深虑也！臣之愚计，以为且宜遣将帅有威名、资实者，先镇洛阳，〔将，即亮翻。帅，所类翻。〕扫平梁、许，〔梁，谓梁国；许，谓许昌；皆当江南入洛之要路。〕清壹河南。运漕之路既通，开垦之积已丰，豺狼远窜，中夏小康，然后可徐议迁徙耳。〔夏，户雅翻。〕柰何舍百胜之长理，举天下而一掷哉！」绰，楚之孙也。〔孙楚仕武帝时，有才名。〕少慕高尚，〔少，诗照翻。〕尝着遂初赋以见志。温见绰表，不悦，曰：「致意兴公，〔孙绰字兴公。〕何不寻君遂初赋，而知人家国事邪！」

     时朝廷忧惧，将遣侍中止温，扬州刺史王述曰：「温欲以虚声威朝廷耳，非事实也；但从之，自无所至。」乃诏温曰：「在昔丧乱，忽涉五纪，〔孔颖达曰：言在昔者，自下本上之辞；言昔在者，从上自下为称。丧，息浪翻。自惠帝永兴元年刘渊始乱，距是岁五十九年；自怀帝永嘉五年洛阳陷，距是岁五十年。〕戎狄肆暴，继袭凶迹，眷言西顾，慨叹盈怀。知欲躬帅三军，荡涤氛秽，廓清中畿，〔中畿，王畿也。周礼九畿，王畿方千里，其外侯、甸、男、采、卫、蛮、夷、镇、蕃，皆以五百里言之。王畿在九畿之中，故此曰中畿。师，读曰率。〕光复旧京；非夫外身徇国，孰能若此！诸所处分，〔处，昌吕翻。分，扶问翻。〕委之高算。但河、洛丘墟，所营者广，经始之勤，致劳怀也。」事果不行。

     温又议移洛阳锺虡，〔虡，音巨。〕述曰：「永嘉不竞，暂都江左，方当荡平区宇，旋轸旧京。若其不尔，宜改迁园陵，不应先事锺虡！」温乃止。

     朝廷以交、广辽远，〔温督荆、司、雍、益、梁、宁、交、广八州。〕改授温都督并、司、冀三州；温表辞不受。

     秋，七月，吕护退守小平津，〔以晋援兵至也。〕中流矢而卒。〔中，竹仲翻。〕燕将段崇收军北渡，屯于野王。邓遐进屯新城；〔新城，春秋戎蛮子之国也；自汉以来，属河南，隋改为伊阙县。〕八月，西中郎将袁真进屯汝南，运米五万斛以馈洛阳。

     冬，十一月，代王什翼犍纳女于燕，〔犍，居言翻。〕燕人亦以女妻之。〔妻，七细翻。〕

     十二月，戊午朔，日有食之。

     庾希自下邳退屯山阳，袁真自汝南退屯寿阳。〔以洛阳兵解退屯，而燕兵寻复至矣。〕

     兴宁元年〔（癸亥、三六三）〕

     春，二月，己亥，大赦，改元。

     三月，壬寅，皇太妃周氏薨于琅邪第。癸卯，帝就第治丧，〔治，直之翻。〕诏司徒会稽王昱总内外众务。帝欲为太妃服三年，〔为，于伪翻。〕仆射江虨启：「于礼，应服缌麻。」〔虨，逋闲翻。〕又欲降服翆，虨曰：「厌屈私情，所以上严祖考。」乃服缌麻。〔周礼曰：王为诸侯缌，缞弁而加环绖。又，礼，为人后者为之子，故为所后服斩衰三年，而降其父母翆。虨以为应服缌者，盖以帝入后大宗，则周氏者琅邪之母，当以服诸侯者服之也。厌，于叶翻。严，尊也。〕

     夏，四月，燕宁东将军慕容忠攻荥阳太守刘远，远奔鲁阳。

     五月，加征西大将军桓温侍中、大司马、都督中外诸军、录尚书事，假黄钺。温以抚军司马王坦之为长史。坦之，述之子也。又以征西掾郗超为参军，王珣为主簿，每事必与二人谋之。府中为之语曰：「迁参军，短主簿，〔以超多迁而珣短也。掾，于绢翻。郗，丑之翻。〕能令公喜，能令公怒。」〔令，力呈翻。〕温气概高迈，罕有所推，与超言，常自谓不能测，倾身待之；超亦深自结纳。珣，导之孙也，与谢玄皆为温掾，温俱重之。曰：「谢掾年四十必拥旄杖节，王掾当作黑头公，皆未易才也。」〔易，以豉翻。〕玄，奕之子也。〔升平二年，谢奕卒。〕

     以西中郎将袁真都督司、冀、并三州诸军事，北中郎将庾布都督青州诸军事。

     癸卯，燕人拔密城，〔密县，汉属河南郡，晋属荣阳郡。〕刘远奔江陵。

     秋，八月，有星孛于角、亢。〔角，二星；亢，四星。晋天文志：角、亢、氐，郑、兖州分。孛，蒲内翻。亢，居郎翻。〕

     张玄靓祖母马氏卒，〔靓，疾正翻，又疾郢翻。〕尊庶母郭氏为太妃。郭氏以张天锡专政，与大臣张钦等谋诛之；事泄，钦等皆死。玄靓惧，以位让天锡；天锡不受。右将军刘肃等劝天锡自立。闰月，天锡使肃等夜帅兵入宫，弒玄靓，〔帅，读曰率；下同。考异曰：帝纪：天锡杀玄靓自立在七月。今从晋春秋。〕宣言暴卒，谥曰冲公。天锡自称使持节、大都督、大将军、凉州牧、西平公，〔使，疏吏翻。〕时年十八。尊母刘美人曰太妃。遣司马纶骞奉章诣建康请命，〔纶，姓也。姓谱曰：魏志：孙文端臣纶直。〕并送御史俞归东还。〔穆帝永和三年，归使凉州，今乃还。〕

     癸亥，大赦。

     冬，十月，燕镇南将军慕容尘攻陈留太守袁披于长平；〔长平县，前汉属汝南郡，后汉、晋属陈郡。贤曰：长平故城，在今陈州宛丘县西北。〕汝南太守朱斌乘虚袭许昌，克之。〔考异曰：燕书作「朱黎」。今从晋帝纪。〕

     代王什翼犍击高车，大破之，〔高车，即敕勒也，俗乘高轮车，故亦号高车部。李延寿曰：高车，盖古赤狄之余种也。初号为「狄历」，北方以为高车丁零。其迁徙随水草，衣皮食肉，与柔然同，唯车轮高大，辐数至多。犍，居言翻。〕俘获万余口，马、牛、羊百余万头。

     以征虏将军桓冲为江州刺史。十一月，姚襄故将张骏杀江州督护赵毗，帅其徒北叛；冲讨斩之。〔桓温之破姚襄，获襄将张骏、杨凝等，徙于寻阳。〕

     二年〔（甲子、三六四）〕

     春，正月，丙辰，燕大赦。

     二月，燕太傅评、龙骧将军李洪略地河南。〔骧，思将翻。〕

     三月，庚戌朔，大阅户口，令所在土断，〔令西北士民侨寓东南者，所在以土著为断也。断，丁乱翻。〕严其法制，〔【章：十二行本「制」作「禁」；乙十一行本同。】〕谓之庚戌制。

     帝信力士言，断谷饵药以求长生。〔断，读曰短。〕侍中高崧谏曰：「此非万乘所宜为；〔乘，绳证翻。〕陛下兹事，实日月之食。」〔论语：子贡曰：君子之过也，如日月之食焉。〕不听。辛未，帝以药发，不能亲万机，褚太后复临朝摄政。〔穆帝以幼冲嗣位，褚太后临朝称制。升平元年，帝加元服，太后归政。帝即位年长矣，以疾不能亲政，太后复临朝。复，扶又翻。朝，直遥翻。〕

     夏，四月，甲辰，燕李洪攻许昌、汝南，败晋兵于悬瓠，〔败，补迈翻。水经注曰：悬瓠城，汝南郡治也。城之西北，汝水枝别左出，西北流，又屈西东转，又西南会汝，形如垂瓠，因以名城。瓠，音胡，又音互。〕颍川太守李福战死，汝南太守朱斌奔寿春，陈郡太守朱辅退保彭城。大司马温遣西中郎将袁真等御之，〔去年五月，加桓温督、录、假黄钺，至是书其官名而不姓，坚冰至矣。〕温帅舟师屯合肥。〔帅，读曰率。〕燕人遂拔许昌、汝南、陈郡，徙万余户于幽、冀二州，遣镇南将军慕容尘屯许昌。

     五月，戊辰，以扬州刺史王述为尚书令。加大司马温扬州牧、录尚书事。壬申，使特中召温入参朝政；温辞不至。

     王述每受职，不为虚让，其所辞必于不受。及为尚书令，子坦之白述：「故事当让。」述曰：「汝谓我不堪邪？」坦之曰：「非也，但克让自美事耳。」述曰：「既谓堪之，何为复让！〔复，扶又翻。〕人言汝胜我，定不及也。」

     六月，秦王坚遣大鸿胪拜张天锡为大将军、凉州牧、西平公。

     秋，七月，丁卯，诏复征大司马温入庙。八月，温至赭圻，诏尚书车灌止之，温遂城赭圻居之，〔赭圻在宣城界。南史，沈攸之自虎槛洲进攻赭圻，陶亮等自鹊头引兵救之。刘昫曰：宣州南陵县，汉春谷县地；梁置南陵县，旧治赭圻城；唐长安四年，移治青阳城。按温表云：春谷县之赭圻城，在江东岸，临当濡须口上二十里距建康宫三百三十里，南有声里，北有高安戍。车，昌遮翻。圻，渠希翻。〕固让内录，〔内录，谓录尚书事也。〕遥领扬州牧。

     秦汝南公腾谋反，伏诛。腾，秦主生之弟也。是时，生弟晋公柳等犹有五人，王猛言于坚曰：「不去五公，终必为患。」坚不从。〔为后柳等反张本。去，羌吕翻。〕

     燕侍中慕舆龙诣龙城，徙宗庙及所留百官皆诣邺。

     燕太宰恪将取洛阳，〔考异曰：帝纪：「慕容暐寇洛阳。」上云「苻坚别帅侵河南。」按明年，恪拔洛阳，坚亲将以备潼关，是未敢与燕争河南也。十六国春秋坚传亦无此举；帝纪恐误。〕先遣人招纳土民，远近诸坞皆归之；乃使司马悦希军于盟津，〔盟，读曰孟。〕豫州刺史孙兴军于成皋。

     初，沈充之子劲，以其父死于逆乱，〔见九十三卷明帝太宁二年。〕志欲立功以雪旧耻；年三十余，以刑家不得仕。吴兴太守王胡之为司州刺史，上疏称劲才行，〔行，下孟翻。〕请解禁锢，参其府事；朝廷许之。会胡之以病，不行。及燕人逼洛阳，冠军将军陈佑守之，〔冠，古玩翻。〕众不过二千。劲自表求配佑效力；诏以劲补冠军长史，令自募壮士，得千余人以行。劲屡以少击燕众，摧破之。〔少，诗沼翻。〕而洛阳粮尽援绝，佑自度不能守，〔度，徒洛翻。〕乃以救许昌为名，九月，留劲以五百人守洛阳，佑帅众而东。〔帅，读曰率。〕劲喜曰：「吾志欲致命，〔论语：子张曰：士见危致命。朱子曰：谓委致其命，犹言授命也。〕今得之矣。」佑闻许昌已没，遂奔新城。燕悦希引兵略河南诸城，尽取之。

     秦王坚命公国各置三卿，〔晋制：王国置郎中令、中尉、大农为三卿；秦因其制。〕并余官皆听自采辟，独为置郎中令。〔为，于伪翻。〕富商赵掇等车服僭侈，诸公竞引以为卿；〔掇，陟劣翻，又都活翻。〕黄门侍郎安定程宪〔【章：十二行本「宪」下有「言于坚」三字；乙十一行本同；孔本同。】〕请治之。〔治，直之翻。〕坚乃下诏称：「本欲使诸公延选英儒，乃更猥滥如是！宜令有司推检，辟召非其人者，悉降爵为侯，自今国官皆委之铨衡。〔铨衡，谓吏部尚书也。〕自非命士已上，不得乘车马；去京师百里内，工商皁隶，不得服金银、锦绣，犯者弃市。」于是平阳、平昌、九江、陈留、安乐五公皆降爵为侯。〔乐，音洛。〕

     三年〔（乙丑、三六五）〕

     春，正月，庚申，皇后王氏崩。

     刘卫辰复叛代，〔刘卫辰附代，见上升平五年。复，扶又翻。〕代王什翼犍东渡河，击走之。〔犍，居言翻。〕

     什翼犍性宽厚，郎中令许谦盗绢二匹，什翼犍知而匿之，〔按北史，代国俗无缯帛，而谦盗之，其罪在不赦；而什翼犍能容之，故史以此言其宽厚之一端。〕谓左长史燕凤曰：「吾不忍视谦之面，〔【章：十二行本「面」下有「卿慎勿泄」四字；乙十一行本同；孔本同；退斋校同。】〕若谦凓而自杀，是吾以财杀土也。」尝讨西部叛者，流矢中目；〔中，竹仲翻。〕既而获射者，群臣欲脔割之，什翼犍曰：「彼各为其主鬬耳，〔为，于伪翻。〕何罪！」遂释之。

     大司马温移镇姑孰。〔温又自赭圻而东镇姑孰。〕乙未，以其弟右将军豁监荆州、扬州之义城、雍州之京兆诸军事，领荆州刺史；〔义城郡置于襄阳，襄阳郡属荆州，而义城郡领扬州淮南之平阿、下蔡，盖桓宣先从祖约退屯淮南，后镇襄阳，陶侃以其淮南部曲置义成郡于谷城，盖有扬州之民而又置扬州侨县于谷城；谷城，荆州统内之地也，故曰荆州、扬州之义成；曰义成者，言以义成军，因而名郡。后人又于「成」字旁添「土」，失其初立郡之旨矣。京兆郡属雍州，时亦侨立于襄阳。雍，于用翻。〕加江州刺史桓冲监江州及荆、豫八郡诸军事；〔初，冲刺江州，领西阳、谯二郡太守；今加监荆州之江夏随郡、豫州之汝南&#8231;西阳&#8231;新蔡&#8231;颍川，凡六郡，通所镇寻阳为八郡。监，工衔翻。考异曰：帝纪云：「冲领南蛮校尉。」按江左唯荆州领南蛮。冲传亦无，盖纪因桓豁重出。今不取。〕并假节。

     司徒昱闻陈佑弃洛阳，会大司马温于洌洲，〔今姑孰江中有洌山，即其地。〕共议征讨。丙申，帝崩于西堂，〔年二十五。西堂，太极殿西堂也。建康太极殿有东西堂，东堂以见群臣，西堂为即安之地。〕事遂寝。

     帝为嗣；丁酉，皇太后诏以琅邪王奕承大统。〔奕，当作奕。〕百官奉迎于琅邪第，是日，即皇帝位，大赦。

     秦大赦，改元建元。

     燕太宰恪、吴王垂共攻洛阳。恪谓诸将曰：「卿等常患吾不攻，今洛阳城高而兵弱，易克也，〔易，以豉翻。〕勿更畏懦而怠惰！」遂攻之。三月，克之，执扬武将军沈劲。劲神气自若，恪将宥之。中军将军慕舆虔曰：「劲虽奇士，观其志度，终不为人用，今赦之，必为后患。」遂杀之。

     恪略地至崤，〔崤，崤谷也；渑，渑池也。渑，弥兖翻。〕关中大震，秦王坚自将屯陕城以备之。〔将，即亮翻。陕，式冉翻。〕

     燕人以左中郎将慕容糂为洛州刺史，镇金墉；〔糂，张六翻。〕吴王垂为都督荆&#8231;扬&#8231;洛&#8231;徐&#8231;兖&#8231;豫&#8231;雍&#8231;益&#8231;凉&#8231;秦十州诸军事、征南大将军、荆州牧，配兵一万，镇鲁阳。〔雍，于用翻。〕

     太宰恪还邺，谓僚属曰：「吾前平广固，不能济辟闾蔚；〔见上卷穆帝永和十二年。〕今定洛阳，使沈劲为戮；虽皆非本情，然身为元帅，实有愧于四海。」〔帅，读曰率。〕朝廷嘉劲之忠。赠东阳太守。

     臣光曰：沈劲可谓能子矣！耻父之恶，致死以涤之，变凶逆之族为忠义之门。易曰：「干父之蛊，用誉。」〔易蛊卦六五爻辞，象曰：干父用誉，承以德也。〕蔡仲之命曰：「尔尚盖前人之愆，惟忠惟孝。」〔见尚书。〕其是之谓乎！

     太宰恪为将，不事威严，专用恩信；抚士卒务综大要，不为苛令，使人人得便安。平时营中宽纵，似若可犯；然警备严密，敌至莫能近者，〔近，其靳翻。〕故未尝负败。

     壬申，葬哀帝及静皇后于安平陵。〔王皇后，谥曰静。晋书作「靖」。〕

     夏，四月，壬午，燕太尉武平匡公封奕卒。〔谥法：贞心大度曰匡。〕以司空阳骛为太尉，侍中、光禄大夫皇甫真为司空，领中书监。骛历事四朝，〔廆、皝、儁、暐四朝。朝，直遥翻。〕年耆望重，自太宰恪以下皆拜之。而骛谦恭谨厚，过于少时；戒束子孙，虽朱紫罗列，无敢违犯其法度者。〔封奕事燕，亦历事四朝，其宣劳过于阳骛，子孙贵显亦过于阳氏。岂奕之谦德有愧于骛邪？或者史家因阳氏家传书之，而封氏阙然无述也。少，诗照翻。〕

     六月，戊子，益州刺史建城襄公周抚卒。〔谥法：因事有功曰襄。〕抚在益州三十余年，〔穆帝永和三年，桓温平蜀，留抚镇之，至是纔十九年。盖晋未得蜀之前，置益州刺史于巴东，抚先已为刺史；温既克蜀，抚仍为益州刺史，镇彭模。曰在益州三十余年者，史通其镇巴东、镇彭模之年数之也。〕甚有威惠。诏以其子犍为太守楚代之。〔犍，居言翻。〕

     秋，七月，己酉，徙会稽王昱复为琅邪王。〔元帝以昱为琅邪王，奉恭王祀。成帝咸和元年，王生母郑夫人薨，王号慕请服，重徙封会稽王。是后，康帝、哀帝及今帝，皆自琅邪入继大统。会，工外翻。〕

     壬子，立妃庾氏为皇后。后，冰之女也。

     甲申，立琅邪王昱子昌明为会稽王；昱固让，犹自称会稽王。〔会，工外翻。〕

     匈奴右贤王曹毂、左贤王刘卫辰皆叛秦。毂帅众二万寇杏城，秦王坚自将讨之，〔毂，古禄翻。帅，读曰率。将，即亮翻。〕使卫大将军李威、左仆射王猛辅太子宏留守长安。八月，坚击毂，破之，斩毂弟活，毂请降，〔降，户江翻。〕徙其豪杰六千余户于长安。建节将军邓羌讨卫辰，擒之于木根山。〔木根山在朔方。〕

     九月，坚如朔方，巡抚诸胡。冬，十月，征北将军、淮南公幼帅杏城之众乘虚袭长安，李威击斩之。〔幼，亦秦主生之弟也。〕

     鲜卑秃发椎斤卒，年一百一十，子思复鞬代统其众。〔鞬，居言翻。〕椎斤，树机能从弟务丸之孙也。〔树机能乱凉州，见晋武帝纪。从，才用翻。〕

     梁州刺史司马勋，为政酷暴，治中、别驾及州之豪右，言语忤意，即于坐枭斩之，〔忤，五故翻。坐，徂卧翻。枭，坚尧翻。〕或亲射杀之。〔射，而亦翻。〕常有据蜀之志，惮周抚，不敢发。及抚卒，勋遂举兵反；别驾雍端、西戎司马隗粹切谏，〔西戎司马，西戎校尉之属官也。雍，于用翻。隗，五罪翻。〕勋皆杀之，自号梁&#8231;益二牧、成都王。十一月，勋引兵入剑阁，攻涪，西夷校尉毋丘暐弃城走。〔晋初置西夷校尉，治汶山，今盖治涪城。涪，音浮。〕乙卯，围益州刺史周楚于成都。大司马温表鹰扬将军江夏相义阳朱序为征讨都护以救之。〔夏，户雅翻。相，息亮翻。〕

     秦王坚还长安，以李威守太尉，加侍中。以曹毂为鴈门公，刘卫辰为夏阳公，〔夏，户雅翻。〕各使统其部落。

     十二月，戊戌，以尚书王彪之为仆射。

     海西公上〔讳奕，字延龄，哀帝之母弟也；咸康八年，封为东海王；穆帝升平五年，改封琅邪王；即位后，桓温废为海西公。〕

     太和元年〔（丙寅、三六六）〕

     春，三月，荆州刺史桓豁使督护桓罴攻南郑，讨司马勋。

     燕太宰、大司马恪，太傅、司徒评，稽首归政，上章绶，请归第；〔稽，音启。上，时掌翻。〕燕主暐不许。

     夏，五月，戊寅，皇后庾氏崩。

     朱序、周楚击司马勋，破之，擒勋及其党，送大司马温；温皆斩之，传首建康。

     代王什翼犍遣左长史燕凤入贡于秦。〔犍，居言翻。燕，于贤翻。〕

     秋，七月，癸酉，葬孝皇后于敬平陵。〔庾后，谥曰孝。〕

     秦辅国将军王猛、前将军杨安、扬武将军姚苌等帅众二万寇荆州，攻南乡郡；〔苌，仲良翻。帅，读曰率。〕荆州刺史桓豁救之，八月，军于新野。秦兵掠安阳民万余户而还。〔安阳县，汉属汉中郡。魏置魏兴郡，安阳属焉；晋省。秦攻南乡而退，安能深入山阻，掠安阳之民乎！载记作「汉阳」，谓汉水之北也。当从载记为是。〕

     九月，甲午，曲赦梁、益二州。〔司马勋初平，赦其支党及胁从者。〕

     冬，十月，加司徒昱丞相、录尚书事，入朝不趋，赞拜不名，剑履上殿。〔朝，直遥翻。上，时掌翻。〕

     张天锡遣使至秦境上，告绝于秦。〔凉与秦通，见上卷穆帝永和十二年。使，疏吏翻。〕

     燕抚军将军下邳王厉寇兖州，拔鲁、高平数郡，置守宰而还。

     初，陇西李俨以郡降秦，既而复通于张天锡。〔李俨据陇西，事始上卷永和十一年。降，户江翻。复，扶又翻。〕十二月，羌敛岐以略阳四千家叛秦，称臣于俨；〔载记作「敛岐」。张天锡传作「廉岐」。敛，羌姓也。〕俨于是拜置牧守，与秦、凉绝。

     南阳督护赵亿据宛城降燕，太守桓澹走保新野；燕人遣南中郎将赵盘自鲁阳戍宛。〔宛，于元翻。〕

     徐、兖二州刺史庾希，以后族故，兄弟贵显，大司马温忌之。

     二年〔（丁卯、三六七）〕

     春，正月，庾希坐不能救鲁、高平，免官。〔考异曰：帝纪，是月，希有罪，走入海。按本传，海西废后，希始逃于海陵，此时才坐免官耳。〕

     二月，燕抚军将军下邳王厉、镇北将军宜都王桓袭敕勒。

     秦辅国将军王猛、陇西太守姜衡、南安太守南安邵羌、扬武将军姚苌等帅众万七千讨敛岐。三月，张天锡遣前将军杨遹向金城，征东将军常据向左南，〔张轨置左南县，属晋兴郡。阚骃十三州志曰：石城西一百四十里，有左南城，河水径其南，曰左南津。遹，音聿。〕游击将军张统向白土，〔晋志，白土县属金城郡。十三州志：左南津西六十里有白土城，城在大河之北，为缘河济渡之地。〕天锡自将三万人屯仓松，〔仓松县，自汉以来属武威郡，后凉吕光改曰昌松县。将，即亮翻。〕以讨李俨。敛岐部落先属姚弋仲，闻姚苌至，皆降；王猛遂克略阳，敛岐奔白马。〔白马，即武都白马氐之地。〕秦王坚以苌为陇东太守。

     夏，四月，燕慕容尘寇竟陵，太守罗崇击破之。

     张天锡攻李俨大夏、武始二郡，下之。〔宋白曰：张骏十八年，分武始、兴晋、广武置大夏郡；唐为大夏县，属河州。张骏以狄道县置武始郡，今熙州即其地。夏，户雅翻。〕常据败俨兵于葵谷，〔败，补迈翻。〕天锡进屯左南。俨惧，退守枹罕，〔枹，音肤。〕遣其兄子纯谢罪于秦，且请救。秦王坚使前将军杨安、建威将军王抚帅骑二万，会王猛以救俨。

     猛遣邵羌追敛岐，王抚守侯和，姜衡守白石，〔白石县，前汉属金城郡，后汉属陇西郡。贤曰：白石山在今兰州。宋白曰：河州凤林县，本汉白石县地，张骏八年，改为永固县。〕猛与杨安救枹罕。天锡遣杨遹逆战于枹罕东，猛大破之，俘斩万七千级，与天锡相持于城下。〔枹罕城下也。〕邵羌禽敛岐于白马，送之。猛遗天锡书曰：〔遗，于季翻。〕「吾受诏救俨，不令与凉州战，今当深壁高垒，以听后诏。旷日持久，恐二家俱弊，非良算。〔二家，谓秦、凉也。〕若将军退舍，吾执俨而东，将军徙民西旋，不亦可乎！」天锡谓诸将曰：「猛书如此；吾本来伐叛，不来与秦战。」遂引兵归。

     李俨犹未纳秦师，王猛白服乘舆，从者数十人，〔从，才用翻。〕请与俨相见。俨开门延之，未及为备，将士继入，遂执俨。以立忠将军彭越为平西将军、凉州刺史，镇枹罕。〔立忠将军，苻秦所创置。〕

     张天锡之西归也，李俨将贺肫说俨曰：「以明公神武，将士骁悍，柰何束手于人！王猛孤军远来，士卒疲弊，且以我请救，必不设备，若乘其怠而击之，可以得志。」俨曰：「求救于人以免难，难既免而击之，天下其谓我何！不若固守以老之，彼将自退。」猛责俨以不即出迎，俨以贺肫之谋告；猛斩肫，〔肫，株伦翻，又音豚。说，输芮翻。难，乃旦翻。〕以俨归。至长安，坚以俨为光禄勋，赐爵归安侯。

     燕太原桓王恪言于燕主暐曰：〔谥法：辟土服远曰桓。〕「吴王垂，将相之才十倍于臣，先帝以长幼之次，〔长，知两翻。〕故臣得先之。〔得先，悉荐翻。〕臣尸之后，愿陛下举国以听吴王。」五月，壬辰，各疾笃，暐亲视之，问以后事。恪曰：「臣闻报恩莫大于荐贤，贤者虽在板筑，犹可为相，〔谓殷王高宗起傅说于板筑之间，命以为相。〕况至亲乎！吴王文武兼资，管、萧之亚，〔谓才亚于管仲、萧何也。〕陛下若任以大政，国家可安；不然，秦、晋必有窥窬之计。」言终而卒。〔窬，音俞。卒，子恤翻。〕

     秦王坚闻恪卒，阴有图燕之计，欲觇其可否，〔觇，丑廉翻，又丑艳翻。〕命匈奴曹毂发使如燕朝贡，〔曹毂，匈奴右贤王也，前年降于秦。朝，直遥翻。〕以西戎主簿〔【章：十二行本「簿」下有「冯翊」二字；乙十一行本同；退斋校同。】〕郭辩为之副。〔晋武帝置西戎校尉于长安，秦盖因之；主簿，其属也。考异曰：燕建熙八年，皇甫真为太尉。燕书及载记、真传，郭辩至燕，皆在真为太尉下。晋春秋在建熙十年八月。恐皆非是，故附曹毂降秦下。〕燕司空皇甫真兄腆及从子奋、覆皆仕秦，腆为散骑常侍。〔皇甫真，本安定人，仕于燕。从，才用翻。散，悉亶翻。骑，奇寄翻。〕辩至燕，历造公卿，〔造，七到翻。〕谓真曰：「仆本秦人，家为秦所诛，故寄命曹王，贵兄常侍及奋、覆兄弟并相知有素。」真怒曰：「臣无境外之交，此言何以及我！君似奸人，得无因缘假托乎！」白暐，请穷治之；〔治，直之翻。〕太傅评不许。辩还，为坚言：「燕朝政无纲纪，实可图也。〔为，于伪翻。朝，直遥翻。〕鉴机识变，唯皇甫真耳。」坚曰：「以六州之众，〔六州：幽、并、冀、司、兖、豫也。〕岂得不使有智士一人哉！」

     曹毂寻卒，秦分其部落为二，使其二子分统之，号东、西曹。〔坚分毂部落，贰城以西二万余落，使毂长子玺统之；贰城以东二万余落，使毂小子寅统之。〕

     荆州刺史桓豁、竟陵太守罗崇攻宛，拔之；赵亿走，赵盘退归鲁阳。豁追击盘于雉城，擒之，〔雉县，自汉以来属南阳郡，其地当在唐邓州向城县界。新唐志曰：向城县北八十里有鲁阳关。〕留兵戍宛而还。〔还，从宣翻，又如字。〕

     秋，七月，燕下邳王厉等破敕勒，获马牛数万头。

     初，厉兵过代地，犯其穄田；〔穄，子例翻，□也。今南人呼黍为穄。北方地寒，五谷不生，惟黍生之，故有穄出。项安世曰：黍有二种：正黍似粟而大，以五月熟，今荆人专谓之黍，又谓之黍穄是也。又一种尤高大，秆之状至如芦，实之状至如薏苡，荆人谓之讨黍，又谓之芦穄，然以秋熟，非正黍也。〕代王什翼犍怒。〔犍，居言翻。〕燕平北将军武强公难以幽州兵戍云中。八月，什翼犍攻云中，难弃城走，〔难，与泥同。〕振威将军慕舆贺辛战没。

     九月，以会稽内史郗愔为都督徐&#8231;兖&#8231;青&#8231;幽&#8231;扬州之晋陵诸军事、徐&#8231;兖二州刺史，镇京口。〔郗，丑之类。愔，揖淫翻。沈约曰：晋永嘉大乱，幽、冀、青、并、兖州及徐州之淮北流民相率过淮，亦有过江在晋陵界者。成帝咸和四年，郗鉴又徙流民之在淮南者于晋陵诸县。其徙过江南人留江北者，并立侨郡县以司牧之。徐、兖二州，或治江北，江北又侨立幽、冀、青、并四州。〕

     秦淮南公幼之反也，征东大将军、并州牧、晋公柳，征西大将军、秦州刺史赵公双，皆与之通谋；秦王坚以双母弟至亲，柳，健之爱子，隐而不问。柳、双复与镇东将军、洛州刺史魏公廋，安西将军、雍州刺史燕公武谋作乱，〔复，扶又翻。秦并州刺史治蒲阪，秦州刺史治上邽，洛州刺史治陕，雍州刺史治安定。廋、武，皆健子也。廋，疏鸠翻。〕镇东主簿南安姚眺〔眺，他吊翻。〕谏曰：「明公以周、邵之亲，受方面之任，国家有难，当竭力除之，况自为难乎！」〔难，乃旦翻。〕廋不听。坚闻之，征柳等诣长安。冬，十月，柳据蒲阪，双据上邽，廋据陕城，武据安定，皆举兵反。〔果如王猛之言。〕坚遣使谕之曰：「吾待卿等，恩亦至矣，何苦而反！今止不征，卿宜罢兵，各定其位，一切如故。」各啮梨以为信。皆不从。〔梨肉脆而啮之易入，以喻亲戚离叛，则国力脆弱，将为敌人所乘，故啮梨付使者，赐柳等以为信也。使，疏吏翻。啮，鱼结翻。〕

     代王什翼犍击刘卫辰，河冰未合，什翼犍命以苇焴约流澌。俄而冰合，〔自代击朔方，西渡大河，其津曰君子津。焴，居登翻。〕然犹未坚，乃散苇于其上，冰草相结，有如浮梁，代兵乘之以渡。卫辰不意兵猝至，与宗族西走，什翼犍收其部落什六七而还。卫辰奔秦，秦王坚送卫辰还朔方，遣兵戍之。

     十二月，甲子，燕太尉建宁敬公阳骛卒。〔谥法：合善典法曰敬；夙夜警戒曰敬。〕以司空皇甫真为侍中、太尉，光禄大夫李洪为司空。

     三年〔（戊辰、三六八）〕

     春，正月，秦王坚遣后将军杨成世、左将军毛嵩分讨上邽、安定，辅国将军王猛、建节将军邓羌攻蒲阪，前将军杨安、广武将军张蚝攻陕城。坚命蒲、陕之军皆距城三十里，坚壁勿战，矣秦、雍已平，然后并力取之。〔陕，式冉翻。雍，于用翻。〕

     初，燕太宰恪有疾，以燕主暐幼弱，政不在己，太傅评多猜忌，恐大司马之任不当其人，谓暐兄乐安王臧曰：「今南有遗晋，西有强秦，二国常蓄进取之志，顾我未有隙耳。夫国之兴衰，系于辅相。大司马总统六军，不可任非其人，我死之后，以亲疏言之，当在汝及冲。汝曹虽才识明敏，然年少，未堪多难。〔少，诗照翻。难，乃旦翻。〕吴王天资英杰，智略超世，汝曹若能推大司马以授之，必能混壹四海，况外寇，不足惮也；慎无冒利而忘害，不以国家为意也。」〔冒利而忘害者，谓利在于得兵权，而冒当大司马之任，而忘亡国败家之害也。〕又以语太傅评。〔语，牛倨翻。〕及恪卒，评不用其言。二月，以车骑将军中山王冲为大司马。冲，暐之弟也。以荆州刺史吴王垂为侍中、车骑大将军、仪同三司。〔为评、垂有隙张本。骑，奇寄翻。〕

     秦魏公廋以陕城降燕，请兵应接；秦人大惧，盛兵守华阴。〔华阴县在陕城之西，有潼关之险。降，户江翻。华，户化翻。〕

     燕魏尹范阳王德〔燕都邺，以魏郡太守为魏尹。〕上疏，以为：「先帝应天受命，志平六合；陛下纂统，当继而成之。今苻氏骨肉乖离，国分为五，〔蒲阪、陕城、上邽、安定与长安为五。〕投诚请援，前后相寻，是天以秦赐燕也。天与不取，反受其殃，吴、越之事，足以观矣。〔国语：越范蠡曰：昔天以越赐吴，吴不敢取；今天以吴赐越，越甚敢逆天乎！〕宜命皇甫真引并、冀之众径趋蒲阪，〔趋，七喻翻。〕吴王垂引许、洛之兵驰解廋围，太傅总京师虎旅为二军后继，传檄三辅，示以祸福，明立购赏，彼必望风响应，浑壹之期，于此乎在矣！」时燕人多请救陕，因图关中者，太傅评曰：「秦，大国也，今虽有难，未易可图。〔难，乃旦翻。易，以豉翻。〕朝廷虽明，未如先帝；〔燕人其主为朝廷。〕吾等智略，又非太宰之比。但能闭关保境足矣，平秦非吾事也。」

     魏公廋遗吴王垂及皇甫真笺曰：〔遗，于季翻。〕「苻坚、王猛，皆人杰也，谋为燕患久矣；今不乘机取之，恐异日燕之君臣将有甬东之悔矣！」〔左传：吴入越，越子保于会稽，使行成于吴，吴子许之。伍子胥谏，不听。其后越入吴，请使吴王居甬东。吴王曰：「孤老矣，不能事君王也。吾悔不用子胥之言，自令陷此！」乃缢。贾逵曰：甬东，越鄙，甬江东也。索隐曰：今鄮县即其处。甬，余陇翻。〕垂谓真曰：「方今为人患者必在于秦，主上富于春秋，观太傅识度，岂能敌苻坚、王猛乎？」真曰：「然，吾虽知之，如言不用何！」

     三月，丁巳朔，日有食之。

     癸亥，大赦。

     秦杨成世为赵公双将苟兴所败，毛嵩亦为燕公武所败，奔还。秦王坚复遣武卫将军王鉴、宁朔将军吕光、将军冯翊郭将、翟専等帅众三万讨之。〔败，补迈翻。复，扶又翻。専，奴沃翻。〕夏，四月，双、武乘胜至于榆眉，以苟兴为前锋。王鉴欲速战，吕光曰：「兴新得志，气势方锐，宜持重以待之。彼粮尽必退，退而击之，蔑不济矣！」二旬而兴退。光曰：「兴可击矣。」遂追之；兴败，因击双、武，大破之，斩获万五千级，武弃安定，与双皆奔上邽；鉴等进攻之。〕

     晋公柳数出挑战，〔数，所角翻。挑，徒了翻。〕王猛不应。柳以猛为畏之，五月，留其世子良守蒲阪，帅众二万西趋长安。去蒲阪百余里，邓羌帅精骑七千夜袭，败之。〔帅，读曰率。趋，七喻翻。败，补迈翻。〕柳引军还，猛邀击之，尽俘其众。柳与数百骑入城，猛、羌进攻之。

     秋，七月，王鉴等拔上邽，斩双、武，宥其妻子。以左卫将军苻雅为秦州刺史。八月，以长乐公丕为雍州刺史。〔乐，音洛。雍，于用翻。〕

     九月，王猛等拔蒲阪，斩晋公柳及其妻子。猛屯蒲阪，遣邓羌与王鉴等会攻陕城。

     燕王公，贵戚多占民为荫户，〔占，之赡翻。晋制：官自第一至第九，各以贵贱占田有差，而又各以品之高卑荫其亲属，多者及九族，少者二世；宗室、国宾、先贤之后，及士人子孙亦如之；而又得荫人以为衣食客及佃客。〕国之户口，少于私家，〔少，所沼翻。〕仓库空竭，用度不足。尚书左仆射广信公悦绾曰：「今三方鼎峙，〔三方，谓燕、晋、秦也。〕各有吞并之心。而国家政法不立，豪贵恣横，〔横，户孟翻。〕至使民户弹尽，委输无入，〔委，于伪翻。输，书遇翻。〕吏断常俸，战士绝廪，官贷粟帛以自赡给；既不可闻于邻敌，且非所以为治，〔治，直吏翻。〕宜一切罢断诸荫户，尽还郡县。」〔罢断，丁管翻。〕燕主暐从之，使绾专治其事，纠擿奸伏，〔擿，他历翻。〕无敢蔽匿，出户二十余万，举朝怨怒。〔朝，直遥翻。〕绾先有疾，自力厘校户籍，疾遂亟。冬，十一月，卒。

     十二月，秦王猛等拔陕城，获魏公廋，送长安。秦王坚问其所以反，对曰：「臣本无反心，但以弟兄屡谋逆乱，臣惧并死，故谋反耳。」坚泣曰：「汝素长者，固知非汝心也；且高祖不可以无后。」〔苻健庙号高祖。〕乃赐廋死，原其七子，以长子袭魏公，余子皆封县公，以嗣越厉王及诸弟之无后者。〔苻生废为越王，谥曰厉。〕苟太后曰：「廋与双俱反，双独不得置后，何也？」坚曰：「天下者，高祖之天下，高祖之子不可以无后。至于仲群，不顾太后，谋危宗庙，〔苻双，字仲群。〕天下之法，不可私也！」以范阳公抑为征东大将军、并州刺史，镇蒲阪；邓羌为建武将军、洛州刺史，镇陕城。擢姚眺为汲郡太守。

     加大司马温殊礼，位在诸侯王上。

     是岁，以仇池公杨世为秦州刺史，世弟统为武都太守。世亦称臣于秦，秦以世为南秦州刺史。

