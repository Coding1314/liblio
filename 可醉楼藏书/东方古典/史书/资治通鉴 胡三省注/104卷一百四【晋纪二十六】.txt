卷第一百四【晋纪二十六】起柔兆困敦（丙子），尽玄黓敦牂（壬午），凡七年。

     烈宗孝武皇帝上之中

     太元元年〔（丙子、三七六）〕

     春，正月，壬寅朔，帝加元服；皇太后下诏归政，〔太后摄政，见上卷上年。〕复称崇德太后。甲辰，大赦，改元。丙午，帝始临朝。〔朝，直遥翻。〕以会稽内史郗愔为镇军大将军、都督浙江东五郡诸军事；〔浙江东五郡，会稽、东阳、临海、永嘉、新安也。会，工外翻。郗，丑之翻。愔，挹淫翻。〕徐州刺史桓冲为车骑将军、都督豫、江二州之六郡诸军事，〔豫州之历阳、淮南、庐江、安丰、襄城及江州之寻阳，共六郡。骑，奇寄翻。〕自京口徙镇姑孰。谢安欲以王蕴为方伯，故先解冲徐州。乙卯，加谢安中书监，录尚书事。

     二月，辛丑，秦王坚下诏曰：「朕闻王者劳于求贤，逸于得士，〔齐桓公用管仲之言。〕斯言何其验也。往得丞相，常谓帝王易为。〔易，以豉翻。〕自丞相违世，须发中白，〔丞相，谓王猛。中，半也。中，丁仲翻。〕每一念之，不觉酸恸。今天下既无丞相，或政教沦替，〔替，废也。〕可分遣侍臣周巡郡县，问民疾苦。」

     三月，秦兵寇南乡，拔之，山蛮三万户降秦。〔自春秋之时，伊、洛以南，巴、巫、汉、沔以北，大山长谷，皆蛮居之。文公十六年，庸人率群蛮以叛楚。庸，则汉之上庸县也。哀公四年，楚人袭梁及霍以围蛮氏，执蛮子赤。梁，则汉河南之梁县；霍，则梁县南之霍阳山也。汉高帝用巴渝蛮以定三秦，则板楯蛮也。后汉祭遵攻新城蛮、柏华蛮，破霍阳聚，则春秋蛮氏之聚落也。其后又有巫蛮、南郡蛮、江夏蛮。襄阳以西，中庐、宜城之西山，皆蛮居之，所谓山蛮也。宋、齐以后，谓之雍州蛮。降，户江翻。〕

     夏，五月，甲寅，大赦。

     初，张天锡之杀张邕也，刘肃及安定梁景皆有功，〔事见一百一卷穆帝升平五年。〕二人由是有宠，赐姓张氏，以为己子，使预政事。天锡荒于酒色，不亲庶务，黜世子大怀而立嬖妾〔【章：十二行本「妾」下有「焦氏」二字；乙十一行本同；张校同。】〕之子大豫，〔嬖，卑义翻，又博计翻。〕以焦氏为左夫人，人情愤怨；从弟从事中郎宪舆榇切谏，不听。〔从，才用翻。榇，初觐翻。〕

     秦王坚下诏曰：「张天锡虽称藩受位，然臣道未纯，可遣使持节，武卫将军苟苌、左将军〔【章：十二行本「军」下有「武都」二字；乙十一行本同；退斋校同。】〕毛盛、中书令梁熙、步兵校尉姚苌等将兵临西河；〔河水过敦煌、酒泉、张掖郡南，武威郡东北，为西河。使，疏吏翻。苌，仲良翻。将，即亮翻。〕尚书郎阎负、梁殊奉诏征天锡入朝，〔朝，直遥翻。〕若有违王命，即进师扑讨。」〔扑，普卜翻。〕是时，秦步骑十三万，军司段铿谓周虓曰：「以此众战，谁能敌之！」〔用左传齐桓公之言。铿，丘耕翻。虓，虚交翻。〕虓曰：「戎狄以来，未之有也。」〔周虓拘执于秦，其尊本朝之心，虽造次不忘也。考异曰：虓传曰：「吕光征西域，坚出饯之，戎士二十万，旌旗数百里。问虓曰：『朕众力何如﹖』虓曰：『戎夷以来，未之有也。』」按建元十八年，二月，虓谋反，徙朔方。十九年，正月，吕光发长安。故知在伐凉州时。今从十六国春秋。〕坚又命秦州刺史苟池、河州刺史李辩、凉州刺史王统帅三州之众为苟苌后继。〔帅，读曰率。〕

     秋，七月，阎负、梁殊至姑臧。张天锡会官属谋之，曰：「今入朝，必不返；如其不从，秦兵必至，将若之何﹖」禁中录事席仂曰：〔禁中录事，张氏所置，使总录禁中事也。仂，与力同，又音勒。〕「以爱子为质，〔质，音致。〕赂以重宝，以退其师，然后徐为之计，此屈伸之术也。」众皆怒，曰：「吾世事晋朝，〔朝，直遥翻。〕忠节着于海内。今一旦委身贼庭，辱及祖宗，丑莫大焉！且河西天险，百年无虞，若悉境内精兵，右招西域，北引匈奴以拒之，何遽知其不捷也！」天锡攘袂大言曰：「孤计决矣，言降者斩！」〔降，户江翻；下同。〕使谓阎负、梁殊曰：「君欲生归乎，死归乎﹖」殊等辞气不屈，天锡怒，缚之军门，命军士交射之，曰：「射而不中，〔射，而亦翻。中，竹仲翻。〕不与我同心者也。」其母严氏泣曰：「秦主以一州之地，横制天下，东平鲜卑，南取巴、蜀，兵不留行；汝〔【章：十二行本「汝」上有「所向无敌」四字；乙十一行本同；退斋校同；张校同，云无注本亦说。】〕若降之，犹可延数年之命。今以蕞尔一隅，抗衡大国，〔蕞，徂外翻。〕又杀其使者，亡无日矣！」天锡使龙骧将军马建帅众二万拒秦。〔骧，思将翻。帅，读曰率。〕

     秦人闻天锡杀阎负、梁殊，八月，梁熙、姚苌、王统、李辩济自清石津，攻凉骁烈将军梁济于河会城，降之。〔骁烈将军，盖张氏置。五代志：允吾县有青岩山。水经注：湟河至允吾，与大河会。意者清石津在青岩山之下，河会城在二河之会欤﹖骁，坚尧翻。〕甲申，苟苌济自石城津，〔阚骃曰：石城津在金城西北。〕与梁熙会攻缠缩城，拔之。马建惧，自杨非退屯清塞。〔水经注：逆水出允吾县之参街谷，东南流径街亭城南，又东南径阳非亭北，又东南径广武城西。据载记，杨非在支阳东北三百余里。〕天锡又遣征东将军掌据帅众三万军于洪池，〔洪池，岭名，在姑臧南。「掌据」，晋书作「常据」，当从之。〕天锡自将余众五万，军于金昌城。〔金昌城在赤岸西北。〕安西将军敦煌宋皓言于天锡曰：〔敦，徒门翻。〕「臣昼察人事，夜观天文，秦兵不可敌也，不如降之。」天锡怒，贬皓为宣威护军。广武太守辛章曰：〔张寔分金城之令居、枝阳，置广武郡。宋白曰：兰州广武县本汉枝阳县地，张骏分晋兴置广武郡。〕「马建出于行陈，〔行，户刚翻。陈，读曰阵。〕必不为国家用。」苟苌使姚苌帅甲士三千为前驱。庚寅，马建帅万人迎降，余兵皆散走。辛卯，苟苌及掌据战于洪池，据兵败，马为乱兵所杀，其属董儒授之以马，据曰：「吾三督诸军，再秉节钺，八将禁旅，十总禁〔【章：十二行本「禁」作「外」；乙十一行本同；孔本同。】〕兵，宠任极矣。〔天锡之攻李俨也，常据首破其兵；盖河西推为良将，故其言如此。〕今卒困于此，〔卒，子恤翻。〕此吾之死地也，尚安之乎！」乃就帐免冑，西向稽首，伏剑而死。〔稽，音启。〕秦兵杀军司席仂。癸巳，秦兵入清塞，天锡遣司兵赵充哲帅众拒之。〔河西张氏置官僚，拟于王者而微异其名。司兵，盖晋五兵尚书之职也。〕秦兵与充哲战于赤岸，大破之，〔水经注：河水自左南而东，径赤岸北，亦谓之河夹岸。秦州记曰：枹罕有河夹岸。〕俘斩三万八千级，充哲死。天锡出城自战，城内又叛。天锡与数千骑奔还姑臧。甲午，秦兵至姑臧，天锡素车白马，面缚舆榇，降于军门。苟苌释缚焚榇，送于长安，〔惠帝永宁元年，张轨为凉州刺史，遂有凉土，共九主，七十五年而亡。榇，初觐翻。〕凉州郡县悉降于秦。

     九月，秦王坚以梁熙为凉州刺史，镇姑臧。徙豪右七千余户于关中，余皆按堵如故。封天锡为归义侯，拜北部尚书。〔秦置北部尚书，以掌北蕃。〕初，秦兵之出也，先为天锡筑第于长安，〔为，于伪翻。〕至则居之。以天锡晋兴太守陇西彭和正为黄门侍郎，〔张轨分西平界，置晋兴郡。〕治中从事武兴苏膺、〔张轨以秦、雍移人于姑西北，置武兴郡。〕敦煌太守张烈为尚书郎，〔敦，徒门翻。〕西平太守金城赵凝为金城太守，高昌杨干为高昌太守；〔高昌，汉车师之高昌壁也，张氏始置郡，后为高昌国，唐以其地置西州。〕余皆随才擢叙。

     梁熙清俭爱民，河右安之；〔为梁熙为吕光所杀张本。〕以天锡武威太守敦煌索泮为别驾，〔索，昔各翻。〕宋皓为主簿。西平郭护起兵攻秦，熙以皓为折冲将军，讨平之。

     桓冲闻秦攻凉州，遣兖州刺史朱序、江州刺史桓石秀与荆州督护桓罴游军沔、汉，为凉州声援；〔沔，弥兖翻。〕又遣豫州刺史桓伊帅众向寿阳，〔帅，读曰率；下同。〕淮南太守刘波泛舟淮、泗，欲桡秦以救凉。〔桡，奴教翻。〕闻凉州败没，皆罢兵。

     初，哀帝减田租，亩收二升。〔见一百一卷隆和元年。〕乙巳，除度田收租之制，〔度，徒洛翻。〕王公以下，口税米三斛，蠲在役之身。

     冬，十月，移淮北民于淮南。〔畏秦也。〕

     刘卫辰为代所逼，求救于秦，秦王坚以幽州刺史行唐公洛为北讨大都督，帅幽、冀兵十万击代；〔帅，读曰率。〕使并州刺史俱难、镇军将军邓羌、尚书赵迁、李柔、前将军朱肜、前禁将军张蚝、〔蚝，七吏翻。〕右禁将军郭庆帅步骑二十万，东出和龙，西出上郡，皆与洛会，以卫辰为乡导。洛，菁之弟也。〔秦主健之入关，菁有功焉。健之垂没也，菁以逆诛。乡，读曰向。〕

     苟苌之伐凉州也，遣扬武将军马晖、建武将军杜周帅八千骑西出恩宿，邀张天锡走路，期会姑臧。晖等行泽中，值水失期，于法应斩，有司奏征下狱。〔下，遐稼翻。〕秦王坚曰：「水春冬耗竭，秋夏盛涨，此乃苟苌量事失宜，〔量，音良。〕非晖等罪。今天下方有事，宜宥过责功。」命晖等回赴北军，击索虏以自赎。」〔代本鲜卑索头种，故谓之索虏。索，昔各翻。〕众咸以为万里召将，非所以应速，〔将，即亮翻；下同。〕坚曰：「晖等喜于免死，不可以常事疑也。」晖等果倍道疾驱，遂及东军。〔晖等自西方回，故谓伐代之军为东军。〕

     十一月，己巳朔，日有食之。

     代王什翼犍使白部、独孤部南御秦兵，皆不胜，〔鲜卑有白部。后汉时鲜卑居白山者，最为强盛，后因曰白部。令狐德棻曰：魏氏之初，三十六部，其先伏留屯者，与魏俱起，为部落大人，遂为独孤部。犍，居言翻。〕又使南部大人刘库仁将十万骑御之。库仁者，卫辰之族，什翼犍之甥也，与秦兵战于石子岭；〔石子岭当云中盛乐西南。新唐书曰：自夏州北渡乌水，一百二十里至可朱浑水源，又百余里至石子岭。〕库仁大败；什翼犍病，不能自将，乃帅诸部奔阴山之北。高车杂种尽叛，〔李延寿曰：高车，盖赤狄之余种也，北方以为高车丁零。其先，匈奴甥也。其迁徙随水草，衣皮食肉，牛羊畜产并与柔然同；唯车轮高大，辐数至多，因以为号。种，章勇翻。〕四面寇钞，〔钞，楚交翻。〕不得刍牧，什翼犍复渡漠南。〔复，扶又翻。〕闻秦兵稍退，十二月，什翼犍还云中。

     初，什翼犍分国之半以授弟孤，〔事见九十六卷成帝咸康四年。〕孤卒，子斤失职怨望。〔不复得国之半，故自以为失职而怨。卒，子恤翻。〕世子寔及弟翰早卒，〔寔卒见上卷简文帝咸安元年。〕寔子珪尚幼，慕容妃之子阏婆、寿鸠、纥根、地干、力真、窟咄皆长，〔阏，于葛翻。纥，下没翻。窟，苦骨翻。咄，当没翻。长，知两翻；下同。慕容妃，燕女也。什翼犍娶燕女为妃，见九十七卷康帝建元二年。〕继嗣未定。时秦兵尚在君子津，〔水经：河水南入云中桢陵县西北，又南过赤城东，又南过定襄桐过县西。河水于二县之间，济有君子之名。郦道元注曰：昔汉桓帝西幸榆中，东行代地，洛阳大贾曁金货随帝后行，夜，迷失道，往投津长，曰子封，送之渡河。贾人卒死，津长埋之。其子寻求父丧，发耱举尸，资货一无所损。其子悉以金与之，津长不受。事闻于帝，曰：「君子也，」即名其津为君子济。在云中城西南二百余里。〕诸子每夜执兵警卫。斤因说什翼犍之庶长于寔曰：〔说，输芮翻。〕「王将立慕容妃之子，欲先杀汝，故顷来诸子每夜戎服，以兵遶庐帐，〔北狄之长，居大毡帐，环设兵卫。毡帐，汉人谓之穹庐，因曰庐帐。〕伺便将发耳。」〔伺，相吏翻。〕寔君信之，遂杀诸弟，并弒什翼犍。是夜，诸子妇及部人奔告秦军，秦李柔、张蚝勒兵趋云中，〔趋，七喻翻。〕部众逃溃，国中大乱。珪母贾氏以珪走依贺讷。讷，野干之子也。〔贺野干见上卷简文帝咸安元年。〕

     秦王坚召代长史燕凤，问其所以乱故，凤具以状对。坚曰：「天下之恶一也。」〔左传载石祁子之言。〕乃执寔君及斤，至长安，车裂之。坚欲迁珪于长安，凤固请曰：「代王初亡，群下叛散，遗孙冲幼，莫相统摄。其别部大人刘库仁，勇而有智，铁弗卫辰，狡猾多变，〔刘卫辰本匈奴铁弗种。李延寿曰：铁弗，南单于苗裔。卫辰者，左贤王去卑之玄孙。北人谓〔胡〕父、为（衍）鲜卑母为铁弗，因以为姓。〕皆不可独任。宜分诸部为二，令此两人统之；两人素有深雠，其势莫敢先发。俟其孙稍长，引而立之，是陛下有存亡继绝之德于代，使其子子孙孙永为不侵不叛之臣，〔用左传戎子驹支之言。〕此安边之良策也。」坚从之。分代民为二部，自河以东属库仁，自河以西属卫辰，各拜官爵，使统其众。贺氏以珪归独孤部，与南部大人长孙嵩、〔拓跋郁律生二子：长曰沙莫雄，次曰什翼犍。沙莫雄为南部大人，后改名仁，号为拔拔氏，生嵩。道武以嵩宗室之长，改为长孙氏。此言长孙所出，与前注略不同。〕元佗等皆依库仁。行唐公洛以什翼犍子窟咄年长，〔长，知两翻。〕迁之长安。坚使窟咄入太学读书。

     下诏曰：「张天锡承祖父之资，藉百年之业，擅命河右，叛换偏隅。〔郑康成曰：叛换，犹跋扈也。韩诗曰：叛换，武强也。〕索头世跨朔北，中分区域，东宾秽貊，〔「秽」，当作「濊」。〕西引乌孙，控弦百万，虎视云中。爰命两师，〔两师，谓苟苌伐河西之师，行唐公洛伐代之师也。〕分讨黠虏，〔黠，下八翻。〕役不淹岁，穷殄二凶，俘降百万，〔降，户江翻。〕辟土九千，五帝之所未宾，周、汉之所未至，莫不重译来王，〔重，直龙翻。〕怀风率职。有司可速班功受爵，〔杜预曰：班，次也。「受」，当作「授」。〕戎士悉复之五钱，〔复，方目翻。〕赐爵三级。」于是加行唐公洛征西将军，以邓羌为并州刺史。

     阳平国常侍慕容绍私谓其兄楷曰：「秦恃其强大，务胜不休，北戍云中，南守蜀、汉，转运万里，道殣相望，〔左传之言。诗云：行有死人，尚或殣之。毛氏曰：墐，路耱也。殣，音觐。说文曰：道中死人，人所覆也。又，饿殍为殣。〕兵疲于外，民困于内，危亡近矣。冠军叔仁智度英拔，必能恢复燕祚，〔秦以慕容垂为冠军将军，楷、绍之叔父也。「叔仁」，当作「叔父」。冠，古玩翻。〕吾属但当爱身以待时耳！」〔史言鲜卑窥秦，有乘衅报复之志。〕

     初，秦人既克凉州，议讨西障氐、羌，〔西障，西边也。〕秦王坚曰：「彼种落杂居，〔种，章勇翻。〕不相统壹，不能为中国大患，宜先抚谕，征其租税，若不从命，然后讨之。」乃使殿中将军张旬前行宣慰，庭中将军魏曷飞帅骑二万七千随之。〔庭中将军，秦所置，盖立仗殿庭中者也。帅，读曰率。骑，奇寄翻。〕曷飞忿其恃险不服，纵兵击之，大掠而归。坚怒其违命，鞭之二百，斩前锋督护储安以谢氐、羌。氐、羌大悦，降附贡献者八万三千余落。〔降，户江翻。〕雍州士族先因乱流寓河西者，皆听还本。〔雍，于用翻。〕

     刘库仁招抚离散，恩信甚着，奉事拓跋珪恩勤周备，不以废兴易意，常谓诸子曰：「此儿有高天下之志，必能恢隆祖业，汝曹当谨遇之。」〔天下之英雄，虽在童牦中，固不与群儿同也。〕秦王坚赏其功，加广武将军，给幢麾鼓盖。〔幢，直江翻。〕

     刘卫辰耻在库仁之下，怒杀秦五原太守而叛。〔五原，汉郡也；魏、晋省，弃其地于荒外；秦复置郡；隋、唐为丰、盐二州。〕库仁击卫辰，破之，追至阴山西北千余里，获其妻子。又西击库狄部，徙其部落，置之桑干川。〔桑干县，汉属代郡，晋省。孟康曰：干，音干。拓跋魏后置桑干郡郡；唐属朔州善阳县界魏收志，拓跋力微时，次南诸部有库狄部，后改为狄氏。〕久之，坚以卫辰为西单于，督摄河西杂类，屯代来城。〔代来城，在北河西，盖秦筑以居卫辰。言自代来者居此城也。单，音蝉。〕

     是岁，乞伏司繁卒，子国仁立。〔为乞伏国仁乘秦乱据陇西张本。〕

     二年〔（丁丑、三七七）〕

     春，高句丽、新罗、西南夷皆遣使入贡于秦。〔新罗，弁韩苗裔也，居汉乐浪地。杜佑曰：新罗本辰韩种，魏时为斩〔新〕卢国，晋、宋曰新罗。其国在百济东南五百余里，兼有沃沮、不耐、韩、濊地。句，如字，又音驹。丽，力知翻。使，疏吏翻。〕

     赵故将作功曹熊邈屡为秦王坚言石氏宫室器玩之盛，坚以邈为将作长史，领将作丞，〔【章：十二行本「将作丞」作「尚方丞」；乙十一行本同；孔本同；张校同；退斋校同。】〕晋将作大匠有丞，无长史；长史盖秦所置。屡为，于伪翻。〕大修舟舰、兵器，饰以金银，颇极精巧。〔舰，户黯翻。〕慕容农私言于慕容垂曰：「自王猛之死，秦之法制，日以颓靡，今又重之以奢侈，〔重，直用翻。〕殃将至矣，图谶之言，行当有验。大王宜结纳英杰以承天意，时不可失！」垂笑曰：「天下事非尔所及！」〔慕容农所见，犹绍、楷也。〕

     桓豁表兖州刺史朱序为梁州刺史，镇襄阳。

     秋，七月，丁未，以尚书仆射谢安为司徒，安让不拜；复加侍中、都督扬&#8231;豫&#8231;徐&#8231;兖&#8231;青五州诸军事。〔复，扶又翻。〕

     丙辰，征西大将军、荆州刺史桓豁卒。冬，十月，辛丑，以桓冲都督江、荆、梁、益、宁、交、广七州诸军事，领荆州刺史；以冲子嗣为江州刺史。又以五兵尚书王蕴都督江南诸军事，领〔【章：十二行本「领」上有「假节」二字；乙十一行本同；孔本同；张校同。】〕徐州刺史；〔江南诸军，谓晋陵诸军也。〕征西司马领南郡相谢玄为兖州刺史，领广陵相，监江北诸军事。〔桓豁为征西将军，以玄为司马。监，工衔翻。〕

     桓冲以秦人强盛，欲移阻江南，〔此江南即上明也。〕奏自江陵徙镇上明，〔晋志：上明在汉武陵郡孱陵县界。水经注：上明城在枝江县，其地夷敞，北据大江，江汜枝分，东入大江，县治洲上，故以枝江为称。杜佑曰：上明即今江陵松滋县西废大明城，桓冲所筑也。冲疏曰：「南平孱陵县界，地名上明，田土膏良，可以资业军人。在吴时乐乡城以上四十余里，北枕大江，西接三峡。」宋白曰：上明城，桓冲所筑，在今松滋县西。〕使冠军将军刘波守江陵，〔冠，古玩翻。〕咨议参军杨亮守江夏。

     王蕴固让徐州，谢安曰：「卿居后父之重，不应妄自菲薄，以亏时遇。」〔时遇，谓一时之恩遇也。〕蕴乃受命。

     初，中书郎郗超自以其父愔位遇应在谢安之右，而安入掌机权，愔优游散地，〔郗愔自徐、兖二州刺史移镇会稽。郗，丑之翻。愔，挹淫翻。散，悉亶翻。〕常愤邑形于辞色，由是与谢氏有隙。是时朝廷方以秦寇为忧，诏求文武良将可以镇御北方者，〔将，即亮翻。〕谢安以兄子玄应诏。超闻之，叹曰：「安之明，乃能违众举亲；玄之才，足以不负所举。」众咸以为不然。超曰：「吾尝与玄共在桓公府，〔桓公，谓桓温。超、玄同府，事见一百一卷哀帝舆宁元年。〕见其使才，虽履屐间未尝不得其任，是以知之。」〔履，以皮为之；屐，以木为之。屐，竭戟翻。〕

     玄募骁勇之士，〔骁，坚尧翻。〕得彭城刘牢之等数人。以牢之为参军，常领精锐为前锋，战无不捷。时号「北府兵」，〔晋人谓京口为北府。谢玄破俱难等，始兼领徐州。号北府兵者，史终言之。〕敌人畏之。

     壬寅，护军将军、散骑常侍王彪之卒。〔散，悉亶翻。骑，奇寄翻。〕初，谢安欲增修宫室，彪之曰：「中兴之初，即东府为宫，〔东府，在建康台城之东。〕殊为俭陋。苏峻之乱，成帝止兰台都坐，〔兰台，御史台也。都坐，御史台官会坐之地。坐，徂卧翻。〕殆不蔽寒暑，是以更营新宫。〔见九十四卷成帝咸和五年。〕比之汉、魏则为俭，比之初过江则为侈矣。今寇敌方强，岂可大兴功役，劳扰百姓邪！」安曰：「宫室弊陋，后人谓人无能。」彪之曰：「凡任天下之重者，当保国宁家，缉熙政事，〔缉，续也；熙，广也。郑玄曰：缉熙，光明也。〕乃以修室屋为能邪！」安不能夺其议，故终彪之之世，无所营造。

     十二月，临海太守郗超卒。〔临海，本会稽东部都尉治。沈约曰：前汉都尉治鄞；后汉分会稽为吴郡，疑是都尉徙治章安；孙亮太平二年，立临海郡。〕初，超党于桓氏，以父愔忠于王室，不令知之。及病甚，出一箱书授门生曰：「公年尊，我死之后，若以哀惋害寝食者，可呈此箱；不尔，即焚之。」既而愔果哀惋成疾，〔惋，乌贯翻。〕门生呈箱，皆与桓温往反密计。愔大怒曰：「小子死已晚矣！」遂不复哭。〔复，扶又翻。〕

     三年〔（戊申、三七八）〕

     春，二月，乙巳，作新宫，帝移居会稽王邸。〔会，工外翻。〕

     秦王坚遣征南大将军&#8231;都督征讨诸军事&#8231;守尚书令&#8231;长乐公丕、武卫将军苟苌、尚书慕容暐帅步骑七万寇襄阳，以荆州刺史杨安帅樊、邓之众为前锋，征虏将军始平石越帅精骑一万出鲁阳关，〔南阳郡鲁阳县，有鲁阳关。乐，音洛。苌，仲良翻。帅，读曰率；下同。骑，奇寄翻；下同。〕京兆尹慕容垂、扬武将军姚苌帅众五万出南乡，领军将军苟池、右将军毛当、强弩将军王显帅众四万出武当，会攻襄阳。夏，四月，秦兵至沔北，〔沔，弥兖翻。〕梁州刺史朱序以秦无舟懢，不以为虞。〔虞，防也，备也。〕既而石越帅骑五千浮渡汉水，序惶骇，固守中城；越克其外郭，获船百余艘以济余军。〔艘，苏遭翻。〕长乐公丕督诸将攻中城。

     序母韩氏闻秦兵将至，自登城履行，〔行，下孟翻。〕至西北隅，以为不固，帅百余婢及城中女丁筑邪城于其内。〔邪，即斜翻。〕及秦兵至，西北隅果溃，众移守新城，襄阳人谓之夫人城。

     桓冲在上明拥众七万，惮秦兵之强，不敢进。

     丕欲急攻襄阳，苟苌曰：「吾众十倍于敌，糗粮山积，〔糗，去九翻。〕但稍迁汉、沔之民于许、洛，塞其运道，〔塞，悉则翻。〕绝其援兵，譬如网中之禽，何患不获，而多杀将士，急求成功哉！」丕从之。慕容垂拔南阳，执太守郑裔，与丕会襄阳。

     秋，七月，新宫成；辛巳，帝入居之。

     秦兖州刺史彭超请攻沛郡太守戴梅于彭城，〔梅领沛郡太守，戍彭城。杨正衡曰：梅，古遁字。〕且曰：「愿更遣重将攻淮南诸城，为征南镧劫之势，〔征南，谓苻丕也，时督诸军攻襄阳。镧劫者，以镧势喻兵势也。围镧者，攻其右而敌手应之，则击其左取之，谓之劫。〕东西并进，丹阳不足平也！」〔晋都建康，汉丹阳秣陵县地。〕秦王坚从之，使都督东讨诸军事；后将军俱难、右禁将军毛盛、洛州刺史邵保帅步骑七万寇淮阳、盱眙。〔俱，姓也。秦初以洛州刺史治陕城；晋志曰：灭燕之后，移洛州治丰阳。参考前邓羌以洛州刺史镇洛阳，则是时洛州刺史犹治洛阳。是后北海公重以豫州刺史及平原公晖以豫州牧镇洛阳，洛州刺史始移治丰阳。「淮阳」，晋书载记作「淮阴」，当从之。淮阴、盱眙，前汉并属临淮郡；后汉、晋以淮阴属广陵。〕超，越之弟，保，羌之从弟也。〔邵羌见一百一卷海西公太和二年。从，才用翻。〕八月，彭超攻彭城。诏右将军毛虎生帅众五万镇姑孰以御秦兵。

     九月，秦王坚与群臣饮酒，以秘书监朱肜为正，〔正，酒正也。肜，余中翻。〕人〔【章：十二行本「人」上有「命人」二字；乙十一行本同；孔本同。】〕以极醉为限。秘书侍郎赵整作酒德之歌曰：「地列酒泉，天垂酒池，〔九州岛春秋曰：曹公禁酒，孔融以书嘲之曰：天有酒旗之星，地列酒泉之郡。天文志曰：轩辕右角南二星曰酒旗，酒官之旗也。此曰天垂酒池，既曰垂矣，「池」当作「旗」。〕杜康妙识，仪狄先知。〔魏武乐府短歌行云：何以解忧﹖唯有杜康。注云：杜康，古之造酒者。战国策曰：昔帝女仪狄作酒以进于禹，禹饮而甘之，遂疏仪狄，曰：后世必有以酒亡国者。〕纣丧殷邦，桀倾夏国，由此言之，前危后则。」〔纣为酒池肉林长夜之饮以亡殷。史曰，夏桀淫骄，乃放鸣条，盖亦以酒也。前危后则，谓前人之危，后人之法则也。丧，息浪翻。夏，户雅翻。〕坚大悦，命整书之以为酒戒，自是宴群臣，礼饮而已。礼，臣侍君宴，不过三爵。〕

     秦凉州刺史梁熙遣使入西域，扬秦威德。冬，十月，大宛献汗血马。〔使，疏吏翻。宛，于元翻。〕秦王坚曰：「吾尝慕汉文帝之为人，用千里马何为！」〔文帝却千里马见十三卷元年。〕命群臣作止马之诗而反之。〔反则反之，何以作诗为哉！此亦好名之过也。〕

     巴西人赵宝起兵凉〔【章：十二行本「凉」作「梁」；乙十一行本同；孔本同。】〕州，自称晋西蛮校尉、巴郡太守。〔史言蜀人思晋。〕

     秦豫州刺史北海公重镇洛阳，谋反；秦王坚曰：「长史吕光忠正，必不与之同。」即命光收重，槛车送长安，赦之，以公就第。重，洛之兄也。

     十二月，秦御史中丞李柔劾奏：「长乐公丕等拥众十万，攻围小城，日费万金，久而无效，请征下廷尉。」〔劾，户概翻，又户得翻。下，遐稼翻。〕秦王坚曰：「丕等广费无成，实宜贬戮；但师已淹时，〔淹，滞也，久留也。〕不可虚返，其特原之，令成功赎罪。」使黄门侍郎韦华持节切让丕等，赐丕剑曰：「来春不捷，汝可自裁，勿复持面见吾也！」

     周虓在秦，密与桓冲书，言秦阴计；又逃奔汉中，秦人获而赦之。〔虓，虚交翻。〕

     四年〔（己卯、三七九）〕

     春，正月，辛酉，大赦。

     秦长乐公丕等得诏惶恐，乃命诸军并力攻襄阳。秦王坚欲自将攻襄阳，〔将，即亮翻。〕诏阳平公融以关东六州之兵会寿春，梁熙以河西之兵为后继。阳平公融谏曰：「陛下欲取江南，固当博谋熟虑，不可仓猝。若止取襄阳，又岂足亲劳大驾乎！未有动天下之众而为一城者，〔为，于伪翻。〕所谓『以随侯之珠弹千仞之雀』也！」〔吕氏春秋曰：以随侯之珠弹千仞之雀，世必笑之；所用重，所要轻也。搜神记曰：随侯行，见大蛇伤，救而治之。其后蛇含珠以报之，径盈寸，纯白，而夜光可烛堂，故历世称随珠焉。〕梁熙谏曰：「晋主之暴，未如孙暼，江山险固，易守难攻。〔易，以豉翻。〕陛下必欲廓清江表，亦不过分命将帅，〔将，即亮翻。帅，所类翻。〕引关东之兵，南临淮、泗，下梁、益之卒，东出巴、峡，又何必亲屈鸾辂，远幸沮泽乎！〔沮，将豫翻；下湿之地曰沮。〕昔汉光武诛公孙述，晋武帝擒孙暼，未闻二帝自统六师，亲执枹鼓，蒙矢石也。」〔光武用岑彭、吴汉以灭公孙述，晋武帝用王浚、王浑以平孙暼。苻融、梁熙未尝离所镇，皆上疏以谏。枹，音肤。〕坚乃止。

     诏冠军将军南郡相刘波帅众八千救襄阳，波畏秦，不敢进。朱序屡出战，破秦兵，引退稍远，序不设备。二月，襄阳督护李伯护密遣其子送款于秦，请为内应；长乐公丕命诸军进攻之。戊午，克襄阳，执朱序，送长安。秦王坚以序能守节，拜度支尚书；〔曹魏置度支尚书。度，徒洛翻。〕以李伯护为不忠，斩之。

     秦将军慕容越拔顺阳，〔晋志曰：太康中，置顺阳郡；唐邓州临湍、菊潭二县，古顺阳地。〕执太守谯国丁穆。坚欲官之，穆固辞不受。坚以中垒将军梁成为荆州刺史，配兵一万，镇襄阳，选其才望，礼而用之。

     桓冲以襄阳陷没，上疏送章节，〔章，印也。上，时掌翻。〕请解职；不许。诏免刘波官，俄复以为冠军将军。

     秦以前将军张蚝为并州刺史。〔蚝，七吏翻。〕

     兖州刺史谢玄帅众万余救彭城，〔帅，读曰率。〕军于泗口，欲遣间使报戴梅而不可得；〔间，古苋翻。〕部曲将田泓请没水潜行趣彭城，〔趣，七喻翻。〕玄遣之。泓为秦人所获，厚赂之，使云南军已败；泓伪许之，既而告城中曰：「南军垂至，我单行来报，为贼所得，勉之！」秦人杀之。彭超置辎重于留城，〔留县城也。自汉以来属彭城郡。重，直用翻；下同。〕谢玄扬声遣后军将军何〔【章：十二行本「何」上有「东海」二字；乙十一行本同；孔本同；张校同。】〕谦向留城。超闻之，释彭城围，引兵还保辎重。戴梅帅彭城之众，随谦奔玄，超遂据彭城，〔考异曰：谢玄传云：「何谦进解彭城围」。又云「于是罢彭城、下邳二戍。」帝纪及诸传皆不言此年彭城陷没。而十六国、秦春秋云：「超据彭城」。又云：「超分兵下邳，留徐褒守彭城。至七月，以毛当为徐州刺史，镇彭城，王显为扬州，戍下邳。」是二城俱陷也。〕留兖州治中徐褒守之，南攻盱眙。〔盱眙，音吁怡。〕俱难克淮阴，〔南北对境图曰：淮阴县距淮五十步，北对清河口十里，进可以窥山东，内则蔽沿江，晋、宋以为重镇。〕留邵保戍之。

     三月，壬戍，诏以「疆埸多虞，〔埸，音亦。〕年谷不登，其供御所须，事从俭约；九亲供给，〔九亲，即九族。〕众官廪俸，权可减半。凡诸役费，自非军国事要，皆宜停省。」

     癸未，使右将军毛虎生帅众三万击巴中，以救魏兴。〔巴中，即巴郡。〕前锋督护赵福等至巴西，为秦将张绍等所败，〔败，补迈翻。〕亡七千余人。虎生退屯巴东。蜀人李乌聚众二万，围成都以应虎生，秦王坚使破虏将军吕光击灭之。〔破虏将军，盖苻秦所置。〕夏，四月，戊申，韦锺拔魏兴，吉挹引刀欲自杀，左右夺其刀；会秦人至，执之，挹不言不食而死。秦王坚叹曰：「周孟威不屈于前，丁彦远洁己于后，吉祖冲闭口而死，何晋氏之多忠臣也！」〔周虓，字孟威；丁穆，字彦远；吉挹字祖冲。〕挹参军史颖得〔【章：十二行本「得」作「逃」；乙十一行本同；孔本同；退斋校同。】〕归，得挹临终手疏，诏赠益州刺史。

     秦毛当、王显帅众二万自襄阳东会俱难、彭超攻淮南。五月，乙丑，难、超拔盱眙，执高密内史毛璪之。〔高密，侨国也；璪之领内史，戍盱眙。璪，子皓翻。〕秦兵六万围幽州刺史田洛于三阿，〔晋侨置幽、冀、青、并四州于江北三阿，今宝应军即其地。〕去广陵百里；朝廷大震，临江列戍，遣征虏将军谢石帅舟师屯涂中。〔涂，读曰除。〕石，安之弟也。

     右卫将军毛安之等帅众四万屯堂邑。秦毛当、毛盛帅骑二万袭堂邑，安之等惊溃。兖州刺史谢玄自广陵救三阿。丙子，难、超战败，退保盱眙。六月，戊子，玄与田洛帅众五万进攻盱眙，难、超又败，退屯淮阴。玄遣何谦等帅舟师乘潮而上，夜，焚淮桥。〔秦作桥于淮水以渡兵。上，时掌翻。〕邵保战死，难、超退屯淮北。玄与何谦、戴梅、田洛共追之，战于君川，〔今盱眙县北六里有君山。此盖君山之川也。〕复大破之，〔复，扶又翻。〕难、超北走，仅以身免。谢玄还广陵，诏进号冠军将军，加领徐州刺史。〔冠，古玩翻。〕

     秦王坚闻之，大怒。秋，七月，槛车征超下廷尉，〔下，遐稼翻。〕超自杀。难削爵为民。

     以毛当为徐州刺史，镇彭城；毛盛为兖州刺史，镇湖陆；〔续汉志：湖陆，故湖陵，章帝更名。前汉志曰：王莽改曰湖陆。今按湖陆县，汉属山阳郡，晋分属高平国。魏收地形志：高平县有湖陵城。当在唐兖州任城县界。〕王显为扬州刺史，戍下邳。

     谢安为宰相，秦人屡入寇，边兵失利，安〔【章：十二行本「安」上有「众心危惧」四字；乙十一行本同；孔本同；张校同。】〕每镇之以和静。其为政，务举大纲，不为小察。时人比安于王导，而谓其文雅过之。

     八月，丁亥，以左将军王蕴为尚书仆射，顷之，迁丹阳尹。蕴自以国姻，〔蕴，后父也。〕不欲在内，苦求外出，复以为都督浙江东五郡诸军事。会稽内史。〔蕴先督徐州，今复督浙东。复，扶又翻。会，工外翻。〕

     是岁，秦大饥。

     五年〔（庚辰、三八○）〕

     春，正月，秦王坚复以北海公重为镇北大将军，镇蓟。〔重谋反而不诛，复任之以方面，宜其与弟洛反也。复，扶又翻。〕

     二月，作教武堂于渭城，〔汉高帝元年，改咸阳曰新城；武帝元鼎三年，更名渭城；后汉、晋省；石勒置石安县，苻秦复曰渭城。〕命太学生明阴阳兵法者教授诸将，〔将，即亮翻。〕秘书监朱肜谏曰：「陛下东征西伐，所向无敌，四海之地，什得其八，虽江南未服，盖不足言。是宜稍偃武事，增修文德。乃更始立学舍，教人战鬬之术，殆非所以驯致升平也。〔驯，从也，言从此而致升平也。〕且诸将皆百战之余，何患不习于兵，而更使受教于书生，非所以强其志气也。此无益于实而有损于名，惟陛下图之！」坚乃止。

     秦征北将军、幽州刺史行唐公格，〔洛以幽州刺史镇和龙。行唐、战国时赵邑，秦以为县，魏、晋因之。〕勇而多力，能坐制奔牛，射洞犁耳；〔犁耳之铁厚而坚。〕自以有灭代之功，〔灭代，见上元年。〕求开府仪同三司不得，由是怨愤。三月，秦王坚以洛为使持节、都督益&#8231;宁&#8231;西南夷诸军事、征南大将军、益州牧，〔使，疏吏翻。〕使自伊阙趋襄阳，泝汉而上。〔趋，七喻翻。上，时掌翻。〕洛谓官属曰：「孤，帝室至亲，〔洛，苻健兄子也。〕不得入为将相，而常摈弃边鄙；今又投之西裔，复不听过京师，〔复，扶又翻。过，古禾翻。〕此必有阴计，欲使梁成沈孤于汉水耳！」〔【章：十二行本「耳」下有「于诸君意何如」六字；乙十一行本同；孔本同；退斋校同。】〕梁成时镇襄阳。沈，持林翻。〕幽州治中平规曰：「逆取顺守，汤、武是也；〔汉陆贾曰：汤、武逆取而顺守之。〕因祸为福，桓、文是也。〔齐桓、晋文皆因兄弟争国，得国而霸。〕主上虽不为昏暴，然穷兵黩武，民思有所息肩者，十室而九。若明公神旗一建，必率土云从。今跨据全燕，地尽东海，北总乌桓、鲜卑，东引句丽、百济，〔燕，于贤翻。句，音驹。丽，力知翻。〕控弦之士不减五十余万，柰何束手就征，蹈不测之祸乎！」洛攘袂大言曰：孤计决矣，沮谋者斩！」〔沮，在吕翻。〕于是自称大将军、大都督、秦王。以平规为幽州刺史，玄菟太守吉贞为左长史，〔菟，同都翻。〕辽东太守赵赞为左司马，昌黎太守王缊为右司马，辽西太守王琳、北平太守皇甫杰、牧官都尉魏敷等为从事中郎。〔汉边郡有牧官。秦置牧官都尉。〕分遣使者征兵于鲜卑、乌桓、高句丽、百济、新罗、休忍诸国，遣兵三万助北海公重戍蓟。诸国皆曰：「吾为天子守藩，〔为，于伪翻。〕不能从行唐公为逆。」洛惧，欲止，犹豫未决。王缊、王琳、皇甫杰、魏敷知其无成，欲告之；洛皆杀之。吉贞、赵赞曰：「今诸国不从，事乖本图，明公若惮益州之行者，当遣使奉表乞留，〔使，疏吏翻；下同。〕主上亦不虑不从。」平规曰：「今事形已露，何可中止！宜声言受诏，尽幽州之兵，南出常山，阳平公必郊迎，因而执之，进据冀州；〔阳平公融以冀州牧镇邺，平规使洛出中山以临邺。〕总关东之众以图西土，天下可指麾而定也！」洛从之。夏，四月，洛帅众七万发和龙。〔帅，读曰率；下同。〕

     秦王坚召群臣谋之，步兵校尉吕光曰：「行唐公以至亲为逆，此天下所共疾。愿假臣步骑五万，取之如拾遗耳。」坚曰：「重、洛兄弟，据东北一隅，兵赋全资，未可轻也。」光曰：「彼众迫于凶威，一时蚁聚耳。若以大军临之，势必瓦解，不足忧也。」坚乃遣使让洛，使还和龙，当以幽州永为世封。洛谓使者曰：「汝还白东海王，〔坚本封东海王。〕幽州褊狭，不足以容万乘，须王秦中以承高祖之业。〔苻健庙号高祖。乘，绳证翻。王，于况翻。〕若能迎驾潼关者，当位为上公，爵归本国。」坚怒，遣左将军武都窦冲及吕光帅步骑四万讨之；右将军都贵驰传诣邺，〔都，姓；贵，名。郑公孙阏字子都，子孙以为氏。传，株恋翻。〕将冀州兵三万为前锋；〔将，即亮翻。〕以阳平公融为征讨大都督。

     北海公重悉蓟城之众与洛会，屯中山，有众十万。〔蓟，音计。〕五月，窦冲等与洛战于中山，洛兵大则，生擒洛，送长安。北海公重走还蓟，吕光追斩之。屯骑校尉石越自东莱帅骑一万，浮海袭和龙，斩平规，幽州悉平。坚赦洛不诛，徙凉州之西海郡。〔汉献帝兴平二年，武威太守张雅请置西海郡于居延。〕

     臣光曰：夫有功不赏，有罪不诛，虽尧、舜不能为治，〔用汉宣帝诏而略变其文。治，直吏翻。〕况他人乎！秦王坚每得反者辄宥之，使其臣狃于为逆，〔狃，狎也。〕行险徼幸，〔徼，坚尧翻。〕虽力屈被擒，犹不忧死，乱何自而息哉！书曰：「威克厥爱，允济；爱克厥威，允罔功。」〔书胤征之辞。〕诗云：「毋纵诡随，以谨罔极；式遏寇虐，无俾作慝。」〔诗民劳第三章之辞。〕今坚违之，能无亡乎！

     朝廷以秦兵之退为谢安、桓冲之功，拜安卫将军，与冲皆开府仪同三司。

     六月，甲子，大赦。

     丁卯，以会稽王道子为司徒；〔会，工外翻。〕固让不拜。

     秦王坚召阳平公融为侍中、中书监、都督中外诸军事、车骑大将军、司隶校尉、录尚书事；以征南大将军、守尚书令、长乐公丕为都督关东诸军事、征东大将军、冀州牧。〔乐，音洛。〕坚以诸氐种类繁滋，〔种，章勇翻。〕秋，七月，分三原、九嵕、武都、汧、雍氐十五万户，〔九嵕山，在汉冯翊云阳县界，唐在醴泉县。嵕，祖红翻。汧，苦坚翻。雍，于用翻。〕使诸宗亲各领之，散居方镇，如古诸侯。长乐公丕领氏三千户，以仇池氐酋射声校尉杨膺为征东左司马，九嵕氐酋长水校尉齐午为右司马，各领一千五百户，为长乐世卿。〔古者封建诸侯，命卿皆世其官。坚分诸宗亲散居方镇，各以种类为世卿。乐，音洛。酋，慈由翻。〕长乐郎中令略阳垣敞为录事参军，〔垣，氐姓也，后随宋武南归，遂为累世将家。〕侍讲扶风韦干为参军事，申绍为别驾。膺，丕之妻兄也；午，膺之妻父也。八月，分幽州置平州，〔晋书曰：按平州，禹贡冀州之域，于周为幽州界，汉属北平郡。后汉末，公孙度自号平州牧，至孙文懿为魏所灭，因置平州，统辽东、昌黎、玄菟、带方五郡，后还合于幽州。苻秦灭燕，复分幽州置平州。公孙渊，字文懿；唐避高祖讳，称其字。〕以石越为平州刺史，镇龙城。中书令梁谠为幽州刺史，镇蓟城。抚军将军毛兴为都督河&#8231;秦二州诸军事、河州刺史，镇枹罕。〔枹，音肤。〕长水校尉王腾为并州刺史，镇晋阳。河、并二州各配氐户三千。兴、腾并苻氏婚姻，氐之崇望也。平原公晖为都督豫&#8231;洛&#8231;荆&#8231;南兖&#8231;东豫&#8231;阳六州诸军事、镇东大将军、豫州牧，镇洛阳。〔秦兖州刺史镇仓垣，南兖州镇湖陆。又，秦初以豫州刺史镇许昌，灭燕之后，以豫州刺史镇洛阳，于许昌置东豫州。「阳」，当作「扬」。按后魏书志形志：天平初，始置阳州于宜阳。苻坚以王显为扬州刺史，戍下邳，正属晖所统。〕移洛州刺史治岂阳。〔苻秦初以洛州刺史镇陕城，荆州刺史镇丰阳。既得襄阳，以为荆州，徙洛州于丰阳。丰阳，汉上洛县地也。宋白曰：丰阳，汉商县地，晋秦始三年分置丰阳县，在丰阳川。〕巨鹿公叡为雍州刺史。〔【章：十二行本「史」下有「镇蒲坂」三字；乙十一行本同；孔本同；张校同；退斋校同。】〕〔雍，于用翻。〕各配氐户三千二百。

     坚送丕至灞上，诸氐别其父兄，皆恸哭，哀感路人。赵整因侍宴，援琴而歌曰：〔项安世家说：伏羲作琴，长三尺六寸六分，象三百六十六日也；广六寸，象六合也。文，上曰池，下曰宕。池，水平也。前广后狭，象尊卑也。上圜下方，法天地也。五弦，官也。大弦，君也，宽和而温。小弦，臣也，清廉而不乱。文王加三弦，合君臣恩也。援，于元翻。杜佑曰：世本云：琴，神农所造。琴操云：伏羲作琴，所以修身理性，反其天真。白虎通曰：琴，禁也；禁止于邪，以正人心也。广雅曰：文王、武王加二弦，以合君臣之恩也。扬雄琴清英曰：舜弹五弦而天下化，尧加二弦以合君臣之恩。〕「阿得脂，阿得脂，博劳舅父是仇绥，〔尔雅：鵙，伯劳。郭璞曰：伯劳似鶷鹖而大，飞不能翱翔，竦翅上下而已。广雅曰：伯劳，一曰博劳，一名伯赵。仇绥，不知为何物。〕尾长翼短不能飞。远徙种人留鲜卑，〔谓徙诸氐而留慕容也。种，章勇翻。〕一旦缓急当语谁！」坚笑而不纳。〔语，牛倨翻。〕

     九月，癸未，皇后王氏崩。

     冬，十月，九真太守李逊据交州反。

     秦王坚以左禁将军杨壁为秦州刺史，尚书赵迁为洛州刺史，南巴校尉姜宇为宁州刺史。〔苻秦于南中置南巴校尉。〕

     十一月，乙酉，葬定皇后于隆平陵。

     十二月，秦以左将军都贵为荆州刺史，镇彭城。〔都贵镇襄阳。彭城误也。〕

     置东豫州，以毛当为刺史，镇许昌。

     是岁，秦王坚遣高密太守毛璪之等二百余人来归。〔毛璪之被禽，见上四年。〕

     六年〔（辛巳、三八一）〕

     春，正月，帝初奉佛法，立精舍于殿内，〔后汉书姜肱传曰：就精庐求见征君。贤曰：精庐，即精舍也，盖以专精讲习所业为义。今儒、释肄业之地，通曰精舍。〕引诸沙门居之。尚书左丞王雅表谏，不从。雅，肃之曾孙也。〔王肃仕曹魏，以经学著名。武帝，肃外孙也。〕

     丁酉，以尚书谢石为仆射。

     二月，东夷、西域六十二国入贡于秦。

     夏，六月，庚子朔，日有食之。

     秋，七月，午，交趾太守杜瑗斩李逊，交州平。

     冬，十月，故武陵王晞卒于新安，〔晞徙新安，见上卷简文帝咸安元年。〕追封新宁郡王，命其子遵为嗣。

     十一月，己亥，以前会稽内史郗愔为司空；偣固辞不起。

     秦荆州刺史都贵遣其司马阎振、中兵参军吴仲帅众二万寇竟陵，〔竟陵，侯国，前汉属江夏郡；惠帝分立竟陵郡。〕桓冲遣南平太守桓石虔、卫军参军桓石民等帅水陆二万拒之。〔帅，读曰率。〕石民，石虔之弟也。十二月，甲辰，石虔袭击振、仲，大破之，振、仲退保管城。石虔进攻之，癸亥，拔管城，〔据载记，石虔袭破振仲于滶水，振仲退保管城。又据水经，沔水径郡县故城南，又东，滶水注之；滶水西南注于沔，寔曰滶口。沔水又南径石城西；城因山为固，晋竟陵郡所治也。以此考之，管城当在滶水北。〕获振、仲，斩首七千级，俘虏万人。诏封桓冲子谦为宜阳侯。以桓石虔领河东太守。〔沈约曰：成帝咸康三年，征西将军庾亮以司州侨户立南河东郡，属荆州。五代志：南郡松滋县，江左置河东郡。〕

     是岁，江东大饥。

     七年〔（壬午、三八二）〔【章：十二行本「年」下有「春三月」三字；乙十一行本同；孔

     本同；张校同；退斋校同。】〕

     秦大司农东海公阳、员外散骑侍郎王皮、〔晋职官志：散骑侍郎四人，魏初与散骑常侍同置；员外散骑侍郎，晋武帝置。散，悉亶翻。骑，奇寄翻。〕尚书郎周虓谋反，〔虓，虚交翻。〕事觉，收下廷尉。〔下，遐稼翻。〕阳，法之子；皮，猛之子也。秦王坚问其反状，阳曰：「臣父哀公死不以罪，〔法死见一百卷穆帝升平元年。〕臣为父复雠耳。」〔为，于伪翻；下尝为同。〕坚泣曰：「哀公之死，事不在朕，卿岂不知之﹖」王皮曰：「臣父丞相，有佐命之勋，而臣不免贫贱，故欲图富贵耳。」坚曰：「丞相临终托卿，以十具牛为治田之资，未尝为卿求官；〔治，直之翻。为，于伪翻。〕知子莫若父，何其明也！」周虓曰：「虓世荷晋恩，生为晋臣，死为晋鬼，复何问乎！」〔荷，下可翻。复，扶又翻；下同。〕先是，虓屡谋反叛，〔先，悉荐翻。〕左右皆请杀之；坚曰：孟威烈士，秉志如此，岂惮死乎！杀之适足成其名耳！」皆赦，不诛，徙阳于凉州之高昌郡，〔征诸晋志，河西张氏未尝置高昌郡。苻坚之平河西也，以高昌杨干为高昌太守。疑张氏置是郡，苻氏因之。高昌，即汉车师后部高昌壁之地，注又见后。〕皮、虓于朔方之北。虓卒于朔方。〔卒，于侐翻。〕阳勇力兼人，寻复徙鄯善。及建元之末，秦国大乱，〔建元十九年，坚伐晋而败，秦遂以乱。二十年，坚死，是建元十八年也。复，扶又翻。鄯，上扇翻。〕阳劫鄯善之相欲求东归，鄯善王杀之。〔史终言之。〕

     秦王坚徙邺铜驼、铜马、飞廉、翁仲于长安。〔石虎所置于邺者。〕

     夏，四月，坚扶风太守王永为幽州刺史。〔「坚」下当有「以」字。〕永，皮之兄也。皮凶险无行，而永清修好学，〔行，下孟翻。好，呼到翻。〕故坚用之。以阳平公融为司徒；融固辞不受。坚方谋伐晋，乃以融为征南大将军、开府仪同三司。

     五月，幽州蝗生，广袤千里。〔广，古旷翻。〕秦王坚使散骑常侍彭城刘兰发幽、冀、青、并民扑除之。〔扑，普卜翻。〕

     秋，八月，癸卯，大赦。

     秦王坚以谏议大夫裴元略为巴西、梓潼二郡太守，使密具舟师。〔欲祖王浚之故智，顺流东下而伐晋也。〕

     九月，车师前部王弥窴、鄯善王休密驮〔窴，堂见翻。驮，堂何翻。〕入朝于秦，〔朝，直遥翻。〕请为乡导，以伐西域之不服者，〔乡，读曰向。〕因如汉法置都护以统理之。秦王坚以骁骑将军吕光为使持节、都督西域征讨诸军事，〔骁，坚尧翻。骑，奇寄翻；下同。使，疏吏翻。〕与凌江将军姜飞、〔凌江将军，晋文王所置，以授罗宪。〕轻车将军彭晃、将军杜进、康盛等〔杜进、康盛位至将军，未有将军号。〕总兵十万，铁骑五千，以伐西域。阳平公融谏曰：「西域荒远，得其民不可使，得其地不可食，汉武征之，得不补失。〔谓汉武伐之〔大〕宛，破楼兰、姑师，田车师也。〕今劳师万里之外，以踵汉氏之过举，臣窃惜之。」不听。

     桓冲使扬威将军朱绰击秦荆州刺史都贵于襄阳，焚践沔北屯田，掠六百余户而还。〔沔，弥兖翻。〕

     冬，十月，秦王坚会群臣于太极殿，议曰：「自吾承业，垂三十载，〔坚以升平元年自立，至是凡二十六年。惟年之久长，惧于不终，尚庶几焉；乃欲疲民以逞，宜其亡也。〕四方略定，唯东南一隅，未沾王化。今略计吾士卒，可得九十七万，吾欲自将以讨之，〔将，即亮翻。〕何如﹖」秘书监朱肜曰：「陛下恭行天罚，必有征无战，晋主不衔璧军门，则走死江海，陛下返中国士民，使复其桑梓，〔谓永嘉之末避乱南渡之子孙也。〕然后回舆东巡，告成岱宗，〔杜佑曰：岱宗，东岳也。特谓太山为岱宗者，以其处东北，居寅丑之间，万物终始之地，阴阳交代之所，为众山之宗，故曰岱宗。〕此千载一时也。」〔载，子亥翻。〕坚喜曰：「是吾志也。」

     尚书左仆射权翼曰：「昔纣为无道，三仁在朝，武王犹为之旋师。〔论语：微子去之，箕子为之奴，比干谏而死。孔子曰：「殷有三仁焉。」史记：武王即位九年，东观兵至于盟津，诸侯不期而会者八百，皆曰：「纣可伐矣。」武王曰：「未可也，」乃还师。居二年，纣暴虐滋甚，杀王子比干，囚箕子，微子奔周。武王告诸侯曰：「殷有重罪，不可不伐！」遂灭之。朝，直遥翻。犹为，于伪翻。〕今晋虽微弱，未有大恶；谢安，桓冲皆江表伟人，君臣辑睦，内外同心，以臣观之，未可图也！」坚嘿然良久，曰：「诸君各言其志。」

     太子左卫率石越曰：「今岁镇守斗，福德在吴，〔岁，木星。镇，土星。斗、牛、女，吴、越、扬州分。〕伐之，必有天殃。且彼据长江之险，民为之用，殆未可伐也！」坚曰：「昔武王伐纣，逆岁违卜。〔荀子曰：武王之诛纣也，东面而迎太岁。杨倞注曰：迎，谓逆太岁也。尸子曰：武王伐纣，鱼辛谏曰：「岁在北方，不可北征。」武王不从。史记齐世家：武王将伐纣，卜龟，兆不吉，风雨暴至，群公尽惧。唯太公强之，劝武王，武王遂行。〕天道幽远，未易可知。〔易，以豉翻。〕夫差、孙暼皆保据江湖，不免于亡。今以吾之众，投鞭于江，足断其流，〔断，丁管翻。〕又何险之足恃乎！」对曰：「三国之君皆淫虐无道，〔三国之君，谓纣、夫差、孙暼。〕故敌国取之，易于拾遗。〔易，以豉翻。〕今晋虽无德，未有大罪，愿陛下且按兵积谷，以待其衅。」于是群臣各言利害，久之不决。坚曰：「此所谓筑舍道傍，无时可成。〔诗曰：如彼筑室于道谋．是用不溃于成。〕吾当内断于心耳！」〔断，不乱翻。〕

     群臣皆出，独留阳平公融，谓之曰：「自古定大事者，不过一二臣而已。今众言纷纷，徒乱人意，吾当与汝决之。」对曰：「今伐晋有三难：天道不顺，一也；晋国无衅，二也；我数战兵疲，〔数，所角翻。〕民有畏敌之心，三也。群臣言晋不可伐者，皆忠臣也，愿陛下听之。」坚作色曰：「汝亦如此，吾复何望！〔复，扶又翻。〕吾强兵百万，资仗如山；吾虽未为令主，亦非闇劣。〔劣，弱也。〕乘累捷之势，击垂亡之国，何患不克，岂可复留此残寇，使长为国家之忧哉！」〔汉魏相有言：恃国家之大，矜人民之众，欲见威于敌者，谓之骄兵。兵骄者灭。其苻坚之谓欤！复，扶又翻；下复留同。〕融泣曰：「晋未可灭，昭然甚明。今劳师大举，恐无万全之功。且臣之所忧，不止于此。陛下宠育鲜卑、羌、羯，布满畿甸，此属皆我之深仇。太子独与弱卒数万留守京师，臣惧有不虞之变生于腹心肘掖，不可悔也。臣之顽愚，诚不足采；王景略一时英杰，陛下常比之诸葛武侯，〔诸葛亮谥武侯。〕独不记其临没之言乎！」〔见上卷宁康三年。〕坚不听。于是朝臣进谏者众，坚曰：「以吾击晋，校其强弱之势，犹疾风之扫秋叶，而朝廷内外皆言不可，诚吾所不解也！」〔朝，直遥翻；下同。解，户买翻，晓也。〕

     太子宏曰：「今岁在吴分，〔分，扶问翻。〕又晋君无罪、若大举不捷，恐威名外挫，财力内竭，此群下所以疑也！」坚曰：「昔吾灭燕，亦犯岁而捷，天道固难知也。秦灭六国，六国之君岂皆暴虐乎！」

     冠军、京兆尹慕容垂〔冠军，即冠军将军也。晋书载记所书，率书将军号而不系将军；通鉴因之。冠，古玩翻。〕言于坚曰：「弱并于强，小并于大，此理势自然，非难知也。以陛下神武应期，威加海外，虎旅百万，韩、白满朝，〔韩、白，谓韩信、白起。言秦多良将也。〕而蕞尔江南，〔蕞，徂外翻，小也。〕独违王命，岂可复留之以遗子孙哉！〔复，扶又翻。遗，于季翻。〕诗云。『谋夫孔外，是用不集。』〔诗小旻之辞。〕陛下断自圣心足矣，〔断，丁乱翻。〕必广询朝众！晋武平吴，所仗者张、杜二三臣而已，若从朝众之言，岂有混壹之功！」〔谓张华、杜预也。事见八十卷武帝咸宁五年。朝，直遥翻。〕坚大悦曰：「与吾共定天下者，独卿而已。」赐帛五百匹。

     坚锐意欲取江东，寝不能旦。阳平公融谏曰：「『知足不辱，知止不殆。』〔老子德经立戒篇之辞。〕自古穷兵极武，未有不亡者。且国家本戎狄也，正朔会不归人。〔会，要也，言大要中国正朔相传，不归夷狄也。〕江东虽微弱仅存，然中华正统，天意必不绝之。」坚曰：「帝王历数，岂有常邪，惟德之所在耳！刘禅岂非汉之苗裔邪，终为魏所灭。汝所以不如吾者，正病此不达变通耳！」

     坚素信重沙门道安，〔道安在襄阳，坚破襄阳，舆而致之。〕群臣使道安乘间进言。〔间，古苋翻。〕十一月，坚与道安同辇游于东苑，坚曰：「朕将与公南游吴、越，泛长江，临沧海，不亦乐乎！」〔乐，音洛。〕安曰：「陛下应天御世，居中土而制四维，自足比隆尧、舜；何必栉风沐雨，经略遐方乎！且东南卑湿，沴气易构，〔沴，音戾。五行之气相克胜则为沴气。〕虞舜游而不归，天禹往而不复，〔虞舜南巡狩，崩于苍梧之野。禹东巡狩，至于会稽而崩。〕何足以上劳大驾也！」坚曰：「天生烝民而树之君，使司牧之，朕岂敢惮劳，使彼一方独不被泽乎！〔被，皮义翻。〕必如公言，是古之帝王皆无征伐也！」道安曰：「必不得已，陛下宜驻跸洛阳，遣使者奉尺书于前，诸将总六师于后，彼必稽首入臣，不必亲涉江、淮也。」〔稽，音启。〕坚不听。

     坚所幸张夫人谏曰：「妾闻天地之生万物，圣王之治天下，〔治，直之翻。〕皆因其自然而顺之，故功无不成。是以黄帝服牛乘马，因其性也；〔言因牛马之性，故可引重而致远。〕禹浚九川，障九泽，因其势也；〔言因高下之势，故可涤源而陂泽。〕后稷播殖百谷，因其时也；〔因天时而播殖，则百谷成。〕汤、武帅天下而攻桀、纣，因其心也；〔因人心而用兵，则天下服。帅，读曰率。〕皆有因则成，无因则败。今朝野之人皆言晋不可伐，陛下独决意行之，妾不知陛下何所因也。书曰：『天聪明自我民聪明，』〔书皋陶谟之辞。〕天犹因民，而况人乎！妾又闻王者出师，必上观天道，下顺人心。今人心既不然矣，请验之天道。谚云：『鸡夜鸣者不利行师，犬群凪者宫室将空，〔凪，户刀翻。〕兵动马惊，军败不归。』自秋、冬以来，众鸡夜鸣，群犬哀凪，厩马多惊，武库兵器自动有声，此皆非出师之祥也。」坚曰：「军旅之事，非妇人所当预也！」

     坚幼子中山公诜最有宠，亦谏曰：「臣闻国之兴亡，系贤人之用舍。今阳平公，国之谋主，而陛下违之，晋有谢安、桓冲，而陛下伐之，臣窃惑之！」坚曰：「天下大事，孺子安知！」

     秦刘兰讨蝗，经秋冬不能灭。十二月，有司奏征兰下廷尉。〔下，遐稼翻。〕秦王坚曰：「灾降自天，非人力所能除，此由朕之失政，兰何罪乎！」

     是岁，秦大熟，上田亩收七十石，下者三古石，蝗不出幽州之境，不食麻豆，上田亩收百石，下者五十石。〔物反常为妖。蝗之为灾尚矣，蝗生而不食五谷，妖之大者也。农人服田力穑，至于有秋，自古以来，未有亩收百石、七十石之理，而亩收五十石、三十石，亦未之闻也。使其诚有之，又岂非反常之大者乎！使其无之，则州县相与诬饰以罔上，亦不祥之大者也，秦亡宜矣！〕

