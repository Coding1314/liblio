卷第一百七【晋纪二十九】起强圉大渊献（丁亥），尽重单阏（辛卯），凡五年。

     烈宗孝武皇帝中之下

     太元十二年〔（丁亥、三八七）〕

     春，正月，乙巳，以朱序为青、兖二州刺史，代谢玄镇彭城；序求镇淮阴，许之。〔序求镇淮阴，以燕方强，必进取河南，彭城去建康道远，声援不接故也。〕以玄为会稽内史。〔优玄以内地也。会，工外翻。〕

     丁未，大赦。

     燕主垂观兵河上，〔韦昭曰：观，示也，陈兵以示威武。观，古玩翻。〕高阳王隆曰：「温详之徒，皆白面儒生，乌合为群，徒恃长河以自固；若大军济河，必望旗震坏，不待战也。」垂从之。戊午，遣镇北将军兰汗、护军将军平幼于碻磝西四十里济河，隆以大众陈于北岸。〔陈，读曰阵。〕温攀、温楷果走趣城，〔盖趣东阿城也。趣，七喻翻。〕平幼追击，大破之。详夜将妻子奔彭城，其众三万余户皆降于燕。〔降，户江翻。〕垂以太原王楷为兖州刺史，镇东阿。

     初，垂在长安，秦王坚尝与之交手语，〔【章：十二行本「语」下有「垂出」二字；乙十一行本同；孔本同；退斋校同。赜从仆射光祚言于坚曰：〔赜，而陇翻。从，才用翻。】〕「陛下颇疑慕容垂乎﹖垂非久为人下者也。」坚以告垂。及秦主丕自邺奔晋阳，〔事见上卷十年。〕诈与黄门侍郎封孚、巨鹿太守封劝皆来奔。〔诈从苻丕在邺，见上卷九年。〕劝，奕之子也。〔封奕仕燕，燕兴于昌黎，奕有力焉。〕垂之再围邺也，〔见一百五卷九年。〕秦故臣西河朱肃等各以其众来奔。诏以祚等为河北诸郡太守，皆营于济北、濮阳，〔济北、濮阳，二郡。济，子礼翻。濮，博木翻。〕羁属温详；〔师古曰：言羁縻属之而已。〕详败，俱诣燕军降。〔降，户江翻。〕垂赦之，抚待如旧。垂见光祚，流涕沾衿，〔衿，音今。〕曰：「秦王待我深，吾事之亦尽；但为二公猜忌，〔二公，谓长乐公丕、平原公晖也。〕吾惧死而负之，〔事见一百五卷九年。〕每一念之，中宵不寐。」祚亦悲恸。垂赐祚金帛，祚固辞，垂曰：「卿犹复疑邪﹖」〔复，扶又翻。〕诈曰：「臣昔者惟知忠于所事，不意陛下至今怀之，臣敢逃其死！」垂曰：「此乃卿之忠，固吾所求也，前言戏之耳。」〔用孔子语。〕待之弥厚，以为中常侍。〔光祚，秦之宦者，故处以此官。〕

     翟辽遣其子钊寇陈、颍，朱序遣将军秦膺击走之。

     秦主登立妃毛氏为皇后，勃海王懿为太弟。后，兴之女也。遣使拜东海王纂为使持节、都督中外诸军事、太师、领大司马，封鲁王；〔使，疏吏翻。〕纂弟师奴为抚军大将军、井州牧，封朔方公。纂怒谓使者曰：「勃海王先帝之子，南安王何以不立而自立乎﹖」长史王旅谏曰：「南安已立，理无中改；今寇虏未灭，不可宗室之中自为仇敌也。」纂乃受命。于是卢水胡彭沛谷、屠各董成、张龙世、新平羌雷恶地等皆附于纂，有众十余万。〔以登、纂连兵，声势浸盛，故相与归之。屠，直于翻。〕

     后秦主苌徙秦州豪杰三万户于安定。〔去年苌徙安定民以实长安，今又徙秦州豪杰以实安定。盖苌起兵以安定为根本，而欲都长安，故因道里远近为次以渐徙之。〕

     初，安次人齐涉聚众八千余家据新栅，降燕，〔安次县，前汉属勃海，后汉属广阳国，晋属燕国。新栅盖在魏郡界。降，户江翻。〕燕主垂拜涉魏郡太守。既而复叛，连张愿，愿自帅万余人进屯祝阿之瓮口，〔祝阿县，汉属平原郡，晋属济南郡。愿自泰山进屯焉。刘昫曰：齐州禹城县，汉祝阿县，天宝元年，更名。宋白曰：祝阿，犹东阿也，古&#65533;为窷屦&#65533;之后。按古东阿，齐为东阿，汉为祝阿县，故城在今丰齐县东北二里；唐改禹城。复，扶又翻。帅，读曰率。瓮，乌贡翻。〕招翟辽，共应涉。

     高阳王隆言于垂曰：「新栅坚居，攻之未易猝拔。〔易，以豉翻。〕若久顿兵于其城下，张愿拥帅流民，西引丁零，〔丁零，谓翟辽。帅，读曰率。〕为患方深。愿众虽多，然皆新附，未能力鬬。因其自至，宜先击之。愿父子恃其骁勇，〔骁，坚尧翻。〕必不肯避去，可一战擒也。愿破，则涉不能自存矣。」垂从之。

     二月，遣范阳王德、陈留王绍、龙骧将军张崇〔骧，思将翻。〕帅步骑二万会隆击愿。军至斗城，去瓮口二十余里，解鞍顿息。愿引兵奄至，燕人惊遽，德兵退走，隆勒兵不动。愿子龟出冲陈，〔陈，读曰阵。〕隆遣左右王末逆击，斩之。隆徐进战，愿兵乃退。德行里余，复整兵，还与隆合，〔复，扶又翻。〕谓隆曰：「贼气方锐，宜且缓之。」隆曰：「愿乘人不备，宜得大捷；而吾士卒皆以悬隔河津，势迫之故，人思自战，〔言兵为河津所隔，前有强敌，退则溺死，故思之而各自为战也。〕故能却之。今贼不得利，气竭势衰，皆有进退之志，不能齐奋，宜亟击之。」德曰：「吾唯卿所为耳。」遂进，战于瓮口，大破之，斩首七千八百级；愿脱身保三布口。燕人进军历城，〔历城县自汉以来属济南郡。〕青、兖、徐州郡县壁垒多降。〔降，户江翻。〕垂以陈留王绍为青州刺史，镇历城。德等还师，新栅人冬鸾执涉送之。〔果如慕容隆所料。唐韵：冬，姓也。〕垂诛涉父子，余悉原之。

     三月，秦主登以窦冲为南秦州牧，杨定为益州牧，杨壁为司空、梁州牧，乞伏国仁为大将军、大单于、苑川王。〔杜佑曰：苑川在兰州五泉县，近大、小榆谷。余谓杜佑以意言之。单，音蝉。〕

     燕上谷人王敏杀太守封戢，代郡人许谦逐太守贾闰，各以郡附刘显。〔为燕击刘显张本。〔

     燕乐浪王温为尚书右仆射。〔「燕」下当有「以」字。乐浪，音洛琅。〕

     夏，四月，戊辰，尊帝母李氏为皇太妃，仪服如太后。

     后秦征西将军姚硕德为杨定所逼，退守径阳。〔泾阳县，前汉属安定郡，后汉、晋省，秦属陇东郡。杜佑曰：汉泾阳县在今平凉郡界泾阳故城是。〕定与秦鲁王纂共攻之，战于泾阳，硕德大败。后秦主苌自阴密救之，纂退屯敷陆。〔阴密县，属安定郡，殷时密国也。敷陆，唐坊州鄜城县，即其地。〕

     燕主垂自碻磝还中山，慕容柔、慕容盛、慕容会来自长子。〔柔等去年自长子逃归，今始达中山。〕庚子，〔【章：十二行本「子」作「辰」；乙十一行本同；孔本同；张校同；退斋校同。】〕垂为之大赦。〔喜子孙得全而东归，故为之肆赦。为，于伪翻。〕垂问盛：「长子人情如何，为可取乎﹖」盛曰：「西军扰扰，人有东归之志，陛下唯当修仁政以俟之耳。若大军一临，必投戈而来，若孝子之归慈父也。」垂悦。癸未，封柔为阳平王，盛为长乐公，〔乐，音洛。〕会为清河公。

     高平人翟畅执太守徐含远，以郡降翟辽。〔降，户江翻。〕燕主垂谓诸将曰：「辽以一城之众，反复三国之间，〔三国，谓晋及燕、西燕〕不可不讨。」五月，以章武王宙监中外诸军事，〔监，工衔翻。〕辅太子宝守中山；垂自帅诸将南攻辽，〔帅，读曰率；下同。〕以太原王楷为前锋都督。辽众皆燕、赵之人，闻楷至，皆曰：「太原王子，吾之父母也！」〔楷父恪相燕，燕、赵之人怀之，故云然。〕相帅归之。辽惧，遣使请降；垂以辽为徐州牧，封河南公，前至黎阳，受降而还。〔降，户江翻。〕

     井陉人贾鲍，〔井陉县属常山郡。陉，音刑。〕招引北山丁零翟遥等五千余人，夜袭中山，陷其外郭。章武王宙以奇兵出其外，太子宝鼓噪于内，合击，大破之，尽俘其众，唯遥、鲍单马走免。

     刘显地广兵强，雄于北方。会其兄弟乘争，魏长史张兖言于魏王珪曰：「显志在并吞，今不乖其内溃而取之，〔奴真、肺难相继来降，故云然。〕必为后患。然吾不能独克，请与燕共攻之。」珪从之，复遣安同乞师于燕。〔去年魏遣安同乞师于燕以破窟咄，故此言复。复，扶又翻。〕

     诏征会稽处士戴逵，〔会，工外翻。处，昌吕翻。〕逵累辞不就；郡县敦逼不已，逵逃匿于吴。谢玄上疏曰：「逵自求其志，〔论语曰：隐居以求其志。〕今王命未回，将罹风霜之患。陛下既已爱而器之，亦宜使其身名并存，请绝召命。」帝许之。〔玄为会稽内史，故为逵上疏。〕逵，梅之兄也。〔戴梅见一百四卷四年。〕

     秦主登以其兄同成为司徒、守尚书令，封颍川王；弟广为中书监，封安成王；之崇为尚书左仆射，封东平王。

     燕主垂自黎阳还中山。

     吴深杀燕清河太守丁国，章武人王祖杀太守白钦，勃海人张申据高城以叛；〔高城县属勃海郡。贤曰：高城故城，在今沧州盐山县南。〕燕主垂命乐浪王温讨之。

     苑川王国仁帅骑三万袭鲜卑大人密贵、裕苟、提伦三部于六泉。〔密贵为一部，裕苟为一部，提伦为一部。六泉在高平。帅，读曰率。骑，奇寄翻。〕秋，七月，与没弈干金熙战于渴浑川，〔据载记，国仁袭三部，而没弈干、金熙连兵袭国仁，故遇战于渴浑川，其地当在天水勇士县东北。〕没弈干、金熙大败，三部皆降。〔降，户江翻。〕

     秦主登军于瓦亭，后秦主苌攻彭沛谷堡，拔之，谷奔杏城。〔彭沛谷，卢水胡也，立堡于贰县。杜佑曰：杏城在坊州西。〕苌还阴密，以太子兴镇长安。

     燕赵王麟讨王敏于上谷，斩之。

     刘卫辰献马于燕，刘显掠之。燕主垂怒，遣太原王楷将兵助赵王麟击显，大破之。〔将．即亮翻。〕显奔马邑西山。魏王珪引兵会麟击显于弥泽，〔按魏书帝纪，弥泽在马邑南。〕又破之。显奔西燕，麟悉收其部众，获马牛羊以千万数。〔刘显灭而拓跋氏强矣。为慕容氏计者，莫若两利而俱存之，可以无他日亡国之祸。〕

     吕光将彭晃、徐炅攻张大豫于临洮，破之。〔张大豫奔临洮，见上卷上年。洮，土刀翻。〕大豫奔广武，王穆奔建康。八月，广武人执大豫送姑臧，斩之，穆袭据酒泉，自称大将军、凉州牧。

     辛巳，立皇子德宗为太子，大赦。

     燕主垂立刘显弟可泥为乌桓王，以抚其众，徙八千余落于中山。

     秦冯翊太守兰椟帅众二万自频阳入和宁，〔频阳县，秦厉公置，自汉以来属冯翊。应劭曰：在频水之阳。据载记，和宁在岭北杏城之东南。帅，读曰率。〕与鲁王纂谋攻长安。纂弟师奴劝纂称尊号，纂不从；师奴杀纂而代之，椟遂与师奴绝。西燕主永攻椟，椟〔【章：十二行本「椟」下有「遣使」二字；乙十一行本同；孔本同；张校同。】〕请救于后秦，后秦主苌欲自救之。尚书令姚旻、左仆射尹纬曰：「苻登近在瓦亭，将乘虚袭吾后。」苌曰：「苻登众盛，非旦夕可制；严：「制」改「至」。】〕登迟重少决，必不能轻军深入。比两月间，〔比，必寐翻，及也。〕吾必破贼而返，登虽至，无能为也。」九月，苌军于泥源。〔汉书地理志：北地郡有泥阳县。应劭注云：泥水出郁郅北蛮中。〕师奴逆战，大败，亡奔鲜卑。后秦尽收其众，屠各董成等皆降。〔苻纂兄弟既败，苻登之势孤矣。屠，直于翻。〕

     秦主登进据胡空堡，〔秦屯骑校尉胡空所筑堡也，在新平界。〕戊、夏归之十余万。〔夏，户雅翻。〕

     冬，十月，翟辽复叛燕，〔复，扶又翻；下同。〕遣兵与王祖、张申寇抄清河、平原。〔抄，楚交翻。〕

     后秦主苌进击西燕王永于河西，〔「西燕王」当作「西燕主」。此龙门至华阴，河之西也。〕永走。兰椟复列兵拒守，苌攻之；十二月，禽椟，遂如杏城。

     后秦姚方成攻秦雍州刺史徐嵩垒，拔之，执嵩而数之。〔雍，于用翻。数，所具翻。〕嵩骂曰：「汝姚苌罪当万死，符黄欲斩之，先帝止之。〔谓穆帝升平元年姚襄败时也。〕授任内外，荣宠极矣。曾不如犬马识所养之恩，亲为大逆。〔谓杀秦王坚于新平佛寺也。〕汝羌辈岂可以人理期也，何不速杀我！」〔【章：十二行本「我」下有「早见先帝取姚苌于地下治之」十二字；乙十一行本同；孔本同；张校同；退斋校同。】〕方成怒，三斩嵩，〔三斩者，斩其足，斩其腰，斩其颈也。〕悉坑其士卒，以妻子赏军。后秦主苌掘秦主坚尸，鞭挞无数，剥衣惭形，荐之以棘，坎土而埋之。〔坚葬于徐嵩、胡空二垒之间，徐嵩之垒既陷，故姚苌得掘墓鞭尸以逞其忿。惭，郎果翻。荐，藉也。〕

     凉州大饥，米斗值钱五百，人相食，死者太半。

     吕光西平太守康宁自称匈奴王，杀湟河太守强禧以叛。〔西平郡，东汉之末，分金城置，唐之鄯州，即其地也。湟河郡，河西张氏置，盖亦在鄯州界内。强，其两翻。〕张掖太守彭晃亦叛，东结康宁，西通王穆。光欲自击晃，诸将皆曰：「今康宁在南，伺衅而动，〔伺，相吏翻。〕若晃、穆未诛，康宁复至，〔复，扶又翻。〕进退狼狈，势必大危。」光曰：「实如卿言。然我今不往，是坐待其来也。若三寇连兵，〔三寇，谓康宁、彭晃、王穆。〕东西交至，则城外皆非吾有，大事去矣。今晃初叛，兴宁、穆情契未密，出其仓猝，取之差易耳。」〔易，以豉翻。〕乃自帅骑三万，〔帅，读曰率。骑，奇寄翻。〕倍道兼行，既至，攻之二旬，拔其城，诛晃。

     初，王穆起兵，遣使招敦煌处士郭瑀，〔使，疏吏翻。敦，徒门翻。处，昌吕翻。〕瑀叹曰：「今民将左衽，吾忍不救之邪！」乃与同郡索嘏起兵应穆，〔索，昔各翻。〕运粟三万石以饷之。穆以瑀为太府左长史、军师将军，嘏为敦煌太守。既而穆听谗言，引兵攻嘏，瑀谏不听，出城大哭，举手谢城曰：「吾不复见汝矣！」〔复，扶又翻。〕还而引被覆面，〔覆，敷又翻。〕不与人言，不食而卒。〔卒，子恤翻。〕吕光闻之曰：「二虏相攻，此成禽也，不可以惮屡战之劳而失永逸之机也。〔一劳永逸，古语有之。〕遂帅步骑二万攻酒泉，克之。进屯凉兴，〔凉兴郡，河西张氏置，在唐瓜州常乐县界。〕穆引兵东还，未至，众溃，穆单骑走，骍马令郭文斩其首送之。〔骍马县属酒泉郡，盖魏、晋间所置也。骍，思荣翻。吕光新得河西，党叛于内，敌攻于外，虽数战数胜，而根本不固，宜不足以贻子孙也。〕

     十三年〔（戊子、三八八）〕

     春，正月，康乐献武公谢玄卒。〔乐，音洛。康乐县，属豫章郡。〕

     二月，秦主登军朝那，〔朝那县自汉以来属安定郡。〕后秦主苌军武都。〔此武都亦当在安定界。五代志：朝那县，西魏置安武郡。安武，汉旧县名；武都之名当是因安武而名。〕

     翟辽遣司马眭琼诣燕谢罪；〔眭，姓也；师古息随翻。类篇宜为翻。〕燕主垂以其数反复，斩琼以绝之。〔数，所角翻。〕辽乃自称魏天王，改元建光，置百官。

     燕青州刺史陈留王绍为平原太守辟闾浑浑所逼，退屯黄巾固。〔汉末黄巾保聚于其地，因以为名。齐人谓垒堡为固。绍自历城退屯焉，其地在济南郡章丘城北。〕燕主垂更以绍为徐州刺史。浑，蔚之子也，〔辟闾蔚见一百卷穆帝永和十二年。蔚，纡忽翻。〕因苻氏乱，据齐地来降。〔后辟闾浑为慕容德所杀。降，户江翻。〕

     三月，乙亥，燕主垂以太子宝录尚书事，授之以政，自总大纲而已。

     燕赵王麟击许谦，破之，〔去年许谦叛燕附刘显。〕谦奔西燕。遂废代郡，悉徙其民于龙城。

     吕光之定凉州也，杜进功居多，光以为武威太守，〔事见上卷十年。〕贵宠用事，群僚莫及。光甥石聪自关中来，光问之曰：「中州人言我为政何如﹖」聪曰：「但闻有杜进耳，不闻有舅。」光由是忌进而杀之。

     光与群寮宴，语及政事，参军京兆段业曰：「明公用法太峻。」光曰：「吴起无恩而楚强，商鞅严刑而秦兴。」业曰：「起丧其身，鞅亡其家，皆残酷之致也。〔吴起事见一卷周安王十五年，商鞅事见二卷显王三十一年。丧，息浪翻。〕明公方开建大业，景行尧、舜，〔诗曰：高山仰止，景行行止。毛苌曰：景，大也。郑玄曰：景，明。庶几古人，有高德者，则慕仰之，有明行者，则而行之。行，下孟翻。〕犹惧不济；乃慕起、鞅之为治，〔治，直吏翻。〕岂此州士女所望哉！」光改容谢之。〔沮渠蒙逊兄弟举兵，所以推段业为重，亦由此言为凉州人士所归敬也。〕

     夏，四月，戊午，以朱序为都督司&#8231;雍&#8231;梁&#8231;秦四州诸军事、雍州刺史，戍洛阳。〔雍，于用翻。〕以谯王恬代序为都督兖&#8231;冀&#8231;幽&#8231;并〔【章：十二行本「并」下有「四州」二字；乙十一行本同；孔本同。】〕诸军事、青&#8231;兖二州刺史。

     苑川王国仁破鲜卑越质叱黎于平襄，〔平襄县，汉属天水郡，晋属略阳郡。越质盖鲜卑部落之号，后以为氏。〕获其子诘归。

     丁亥，燕主垂立夫人段氏为皇后，以太子宝领大单于。〔单，音蝉。〕段氏，右光禄大夫仪之女；其妹适范阳王德。仪，宝之舅也。〔为后宝逼杀段后张本。〕追谥前妃段氏为成昭皇后。〔段氏死见一百卷穆帝升平二年。〕

     五月，秦太弟懿卒，谥曰献哀。

     翟辽徙屯滑台。〔辽自黎阳徙屯滑台，既与燕绝，欲阻河为固也。滑台城在白马县西，春秋郑廪延邑也，唐为滑州。〕

     六月，苑川王乞伏国仁卒，谥曰宣烈，庙号烈祖。其子公府尚幼，群下推国仁弟干归为大都督、大将军、大单于、河南王，〔时乞伏氏跨有凉州、河南之地，遂为国号。为后公府杀干归张本。单，音蝉。〕大赦，改元太初。

     魏王珪破库莫奚于弱落水南，〔新唐书曰：奚亦东胡种，为匈奴所破，保乌丸山；汉曹操斩蹋顿，盖其后也。弱落水即饶乐水，在奚中。〕秋，七月，库莫奚复袭魏营，〔复，扶又翻。〕珪又破之。库莫奚者，本属宇文部，与契丹同类而异种，其先皆为燕王皝所破，徙居松漠之间，〔契丹国自西楼东去四十里，至真珠寨，又东行，地势渐高，西望松林郁然，数十里，遂入平川。契，欺讫翻。洪迈曰：契丹之读如吃，惟新唐书有音。种，章勇翻。〕

     秦、后秦自春相持，屡战，互有胜负，至是各解归。关西豪桀以后秦久无成功，多去而附秦。

     河南王干归立其妻边氏为王后；置百官，仿汉制，以南川侯出连乞都为丞相，〔出连亦以部落之号为氏。〕梁州刺史悌眷为御史大夫，金城边芮为左长史，东秦州刺史秘宜为右长史，〔乞伏氏置东秦州于南安。〕武始翟勍为左司马，〔勍，渠京翻。〕略阳王松寿为主簿，从弟轲弹为梁州牧，弟益州为秦州牧，屈眷为河州牧。〔乞伏干归所置州牧，不过分居河、陇之间。从，才用翻。〕

     八月，秦主登立子崇为皇太子，弁为南安王，尚为北海王。

     燕护军将军平幼会章武王宙讨吴深，破之，深走保绎幕。〔绎幕县，自汉以来属清河郡。〕

     魏王珪阴有图燕之志，遣九原公仪奉使至中山，燕主垂诘之曰：〔使，疏吏翻。诘，去吉翻。〕「魏王何以不自来﹖」仪曰：「先王与燕并事晋室，世为兄弟，〔魏与燕皆鲜卑种也。拓跋力微与慕容涉归并事晋室。〕臣今奉使，于理未失。」垂曰：「吾今威加四海，岂得以昔日为比！」仪曰：「燕若不修德礼，欲以兵威自强，此乃将帅之事，〔将，即亮翻。帅，所类翻。〕非使臣所知也。」仪还，言于珪曰：「燕主衰老，太子闇弱，范阳王自负材气，〔是时慕容德在燕宗室中固自有与人不同者。〕非少主臣也。〔少，诗照翻。〕燕主既没，内难必作，〔难，乃旦翻。〕于时乃可图也。今则未可。」珪善之。〔为后魏攻燕张本。〕仪，珪母弟严：「母弟」改「从父」。】〕翰之子也。

     九月，河南王干归迁都金城。

     张申攻广平，王祖攻乐陵；壬午，燕高阳王隆将兵讨之。

     冬，十月，后秦主苌还安定；秦主登就食新平，帅众万余围苌营，〔帅，读曰率。〕四面大哭，苌命营中哭以应之，登乃退。

     十二月，庚子，尚书令南康襄公谢石卒。

     燕太原王楷、赵王麟将兵会高阳王隆于合口，〔水经：衡漳水过勃海建成县，又东，左会呼沱别河故渎。又东北入清河，谓之合口。魏收地形志曰：浮阳县西接漳水，衡水入焉，今谓之合口。〕以击张申；王祖帅诸垒共救之，〔帅，读曰率。〕夜犯燕军，燕人逆击，走之。隆欲追之，楷、麟曰：「王祖老贼，或恐诈而设伏，不如俟明。」隆曰：「此白地群盗，乌合而来，徼幸一决，〔徼，坚尧翻。〕非素有约束，能壹其进退也。今失利而去，众莫为用，乘势追之，不过数百，可尽擒也。申之所恃，虽在于祖，祖破，则申降矣。」〔降，户江翻；下同。〕乃留楷、麟守申垒，隆与平幼分道击之，比明，〔比，必利翻，及也。〕大获而还，悬所获之首以示申。甲寅，申出降，祖亦归罪。

     秦以颍川王同成为太尉。〔同成，秦主登之兄。〕

     十四年〔（己丑、三八九）〕

     春，正月，燕以阳平王柔镇襄国。

     辽西王农在龙城五年，庶务修举，乃上表曰：「臣顷因征即镇，〔农诛余岩，击高句丽，因镇龙城，见上卷十年。〕所统将士安逸积年，青、徐、荆、雍遗寇尚繁，〔雍，于用翻。〕愿时代还，展竭微效，生无余力，没无遗恨，臣之志也！」庚申，燕主垂召农为侍中、司隶校尉；以高阳王隆为都督幽&#8231;平二州诸军事、征北大将军、幽州牧；建留台于龙城，以隆录留台尚书事。又以护军将军平幼为征北长史，散骑常侍封孚为司马，〔散，悉亶翻。骑，奇寄翻。〕并兼留台尚书。隆因农旧规，修而广之，辽、碣遂安。〔辽、碣，谓辽水、碣石。碣，其谒翻。〕

     后秦主苌以秦战屡胜，谓得秦王坚之神助，亦于军中立坚像而祷之曰：「臣兄襄敕臣复雠，〔穆帝升平元年，姚襄，为秦所杀。〕新平之祸，〔见上卷十年。〕臣行襄之命，非臣罪也。苻登，陛下疏属，犹欲复雠，况臣敢忘其兄乎！且陛下命臣以龙骧建业，〔见一百五卷八年。骧，思将翻。〕臣敢违之！今为陛下立像，〔为，于伪翻。〕陛下勿追计臣过也。」秦主登升楼，遥谓苌曰：「为臣弒君，而立像求福，庸有益乎！」因大呼曰：〔呼，火故翻。〕「弒君贼姚苌何不自出！吾与汝决之！」苌不应。久之，以战未有利，军中每夜数惊，〔数，所角翻。〕乃斩像首以送秦。

     秦主登以河南王干归为大将军、大单于、金城王。〔单，音蝉。〕

     甲寅，魏王珪袭高车，破之。

     二月，吕光自称三河王，〔吕光，字世明。光时有凉州、河西之地，未能兼有三河也。〕大赦，改元麟嘉，置百官。光妻石氏、子绍、弟德世自仇池来至姑臧，〔长安之乱，吕光之家奔仇池依杨氏。〕光立石氏为纪，绍为世子。

     癸巳，魏王珪击吐突邻部于女水，〔女水在弱落水西，去平城三千余里，后魏显祖改曰武川。〕大破之，尽徙其部落而还。

     秦主登留辎重于大界，〔大界，当在安定、新平之间。重，直用翻。〕自将轻骑万余攻安定羌密造保，克之。〔将，即亮翻。骑，奇寄翻。「保」，当作「堡」。〕

     夏，四月，翟辽寇荥阳，执太守张卓。

     燕以长乐公盛镇蓟城，修缮旧宫。〔燕主儁初自龙城徙都蓟，有旧宫在焉。乐，音洛。蓟，音计。〕

     金城王干归击侯年部，大破之。于是秦凉、鲜卑、羌、胡多附干归，干归悉授以官爵。

     后秦主苌与秦主登战数败，〔数，所角翻。〕乃遣中军将军姚崇袭大界；登邀击之于安丘，〔魏收地形志：安定阴盘县有安城。〕又败之。〔败，补迈翻。〕

     燕范阳王德、赵王麟击贺讷，追奔至勿根山，讷穷迫请降，〔降，户江翻。〕徙之上谷，质其弟梁干于中山。〔质，音致。〕

     秋，七月，以骠骑长史王忱为荆州刺史、都督荆&#8231;益&#8231;宁三州诸军。〔骠，匹妙翻。骑，奇寄翻。忱，是壬翻。〕忱，国宝之弟也。

     秦主登攻后右将军吴忠等于平凉，克之。八月，登据苟头原以逼安定。诸将劝后秦主苌决战，苌曰：「与穷寇竞胜，兵家之忌也；吾将以计取之。」乃留尚书令姚旻守安定，夜，帅骑三万〔帅，读曰率；下同。〕袭秦辎重于大界，克之，〔重战轻防，此苻坚所以败也。重，直用翻。〕杀毛后及南安王〔【章：十二行本「王」下有「弁、北海王」四字；乙十一行本挤刻字数同；孔本同；张校同。】〕尚，〔尚．秦主登之子也。〕擒名将数十人，驱掠男女五万余口而还。毛氏美而勇，善骑射。后秦兵入其营，毛氏犹弯弓跨马，帅壮士数百人〔【章：十二行本「人」作「力」；乙十一行本同；孔本同；张校同。】〕战，众〔【章：十二行本「众」上有「杀七百余人」五字；乙十一行本同；孔本同；张校同；退斋校同。】〕寡不敌，为后秦所执。苌将纳之，毛氏骂且哭曰：「姚苌，汝先已杀天子，〔谓杀秦王坚也。〕今又欲辱皇后，皇天后土，宁汝容乎！」苌杀之。诸将欲因秦军骇乱击之，苌曰：「登众虽乱，怒气犹盛，未可轻也。」遂止。〔兵胜者骄，兵怒者奋，以奋乘骄，则先败而后胜者多矣。姚苌见兵势，所以收众而止。〕登收余众屯胡空堡。苌使姚硕德镇安定，徙安定千余家于阴密，遣其弟征南将军靖镇之。

     九月，庚午，以左仆射陆纳为尚书令。

     秦主登之东也，后秦主苌使姚硕德置秦州守宰，以从弟常戍陇城，〔从，才用翻。陇城县，汉属天水郡，晋省。此时当属略阳郡。〕邢奴戍冀城，姚详戍略阳。杨定攻陇、冀，克之，斩常，执邢奴；详弃略阳，奔阴密。定自称秦州牧、陇西王；秦因其所称而授之。

     冬，十月，秦主登以窦冲为大司马、都督陇东诸军事、雍州牧，〔雍，于用翻。〕杨定为左丞相、都督中外诸军事、秦&#8231;梁二州牧，〔【章：十二行本「牧」下有「杨壁为都督陇右诸军事南秦益二州牧」十六字；孔本同；张校同；按乙十一行本亦脱。】〕约共攻后秦；又约监河西诸军事&#8231;并州刺史杨政、都督河东诸军事&#8231;冀州刺史杨楷各帅其众会长安。〔帅，读曰率；下同。〕政、楷皆河东人。秦主丕既败，政、楷收集流民数万户，政据河西，楷据湖、陕之间，遣使请命于秦，登因而授之。〔大界既陷，苻登之兵势衰矣，故约窦冲等共攻后秦。陕，式冉翻。使，疏吏翻。〕

     燕乐浪悼王温为冀州刺史，〔燕冀州刺史治信都。乐浪，音洛琅。〕翟辽遣丁零故堤诈降于温帐，〔何承天姓苑有故姓。帐，谓帐下。〕〔【章：十二行本正作「帐下」。「帐」上有「为温」二字；乙十一行本挤刻均同；孔本同；张校同。】〕乙酉，刺温，杀之，〔刺，七亦翻。〕并其长史司马驱，帅守兵二百户奔西燕。燕辽西王农邀击刺温者于襄国，尽获之，惟堤走免。

     十一月，枹罕彭奚念附于乞伏干归，以奚念为北河州刺史。〔枹罕旧为河州治所。乞伏氏先于境内置河州，以屈眷为牧，故以枹罕为北河州，以奚念为刺史。枹，音肤。〕

     初，帝既亲政事，〔太元元年，崇德太后归政，帝始亲政事。〕威权己出，有人主之量。已而溺于酒色，委事于琅邪王道子；道子亦嗜酒，日夕与帝以酣歌为事。又崇尚浮屠，穷奢极费，所亲昵者皆姏姆、僧尼。〔昵，尼质翻。姏，姑三翻，老女称。姆，莫补翻，女师也，又音茂。〕左右近习，争弄权柄，交通请托，贿赂公行，官赏滥杂，刑狱谬乱。尚书令陆纳望宫阙叹曰：「好家居，纤儿欲撞坏之邪！」〔撞，丈降翻。纤者，小之至。言为纤儿，谓不及小儿也。〕左卫领营将军会稽许营〔以左卫将军领营兵，是为左卫领营将军。许营，一作「荣」。〕上疏曰：「今台府局吏、直卫武官及仆隶婢儿取母之姓者，〔官婢私合而生子，不能审知其父，取母之姓为姓。〕本无乡邑品第，皆得为郡守县令，或带职在内，及僧尼乳母，竞进亲党，又受货赂；辄临官领众，政教不均，暴滥无罪，禁令不明，劫盗公行。昔年下书敕群下尽规，而众议兼集，无所采用。臣闻佛者，清远玄虚之神，今僧尼往往依傍法服，〔傍，步浪翻。谓依傍佛法，服僧尼之服而不遵其教也。〕五诫粗法尚不能遵，况精妙乎！〔佛有五戒，不淫，不盗，不杀，不妄语，不遭酒败。〕而流惑之徒，竞加敬事，又侵渔百姓，取财为惠，亦未合布施之道也。」〔施，式吏翻。〕疏奏，不省。〔省，悉景翻。〕

     道子势倾内外，远近奔凑；帝渐不平，然犹外加优崇。侍中王国宝以谗佞有宠于道子，扇动朝众，〔朝，直遥翻。〕讽八座启道子宜进位丞相、杨州牧，假黄钺，加殊礼。〔晋氏渡江，有吏部、祠部、五兵、左民、度支五尚书，二仆射，一令，为八坐。〕护军将军南平车胤曰：〔沈约曰：秦时有护军都尉。汉陈平为护军中尉，尽护诸将。李广为骁骑将军，属护军将军。盖护军，护诸将军。魏武以韩浩为护军。资重为护军将军，资轻为中护军。车，尺遮翻。〕「此乃成王所以尊周公也。今主上当阳，〔人主南面乡明而立以治天下，故曰当阳。〕非成王之比；相王在位，岂得为周公乎！」乃称疾不署。〔不署名也。〕疏奏，帝大怒，而嘉胤有守。

     中书侍郎范宁、徐邈为帝所亲信，数进忠言，〔数，所角翻。〕补正阙失，指斥奸党。王国宝，宁之甥也，宁尤疾其阿谀，劝帝黜之。陈郡袁悦之有宠于道子，国宝使悦之因尼〔【章：十二行本「尼」下有」支」字；乙十一行本同；孔本同；张校同。】〕妙音致书于太子母陈淑媛云：「国宝忠谨，宜见亲信。」帝知之，发怒，以他事斩悦之。国宝大惧，与道子共谮范宁出为豫章太守。宁临发，上疏言：「今边烽不举而仓库空匮；古者使民岁不过三日，〔记王制：古者用民之力，岁不过三日，任老者之事，食壮者之食。〕今之劳扰，殆无三日之休，至有生儿不复举养，〔复，扶又翻。〕鳏寡不敢嫁娶。〔【章：十二行本「娶」下有「臣恐社稷之忧」六字；乙十一行本同；孔本同；张校同；退斋校同。】〕厝火积薪，不足喻也。」〔厝火积薪，贾谊之言。〕宁又上言：「中原士民流寓江左，岁月渐久，人安其业。凡天下之人，原其先祖，皆随世迁移，何至于今而独不可。谓宜正其封疆，户口皆以土断。〔晋时中原士民南渡者，皆于江左侨立郡县以居之，不以土著为断。断，丁乱翻。〕又，人性无涯，奢俭由势；今并兼之室，亦多不赡，非其财力不足，盖由用之无节，争以靡丽相高，无有限极故也。礼十九为长殇，以其未成人也。〔未成人而死曰殇，其丧礼杀于成人。长，知两翻。〕今以十六为全丁，十三为半丁。所任非复童幼之事，〔任，音壬。〕岂不伤天理、困百姓乎！谓宜以二十为全丁，十六为半丁，则人无夭折，生长繁滋矣。」〔夭，于兆翻。长，知两翻。〕帝多纳用之。

     宁在豫章，遣十五议曹下属城，〔豫章领南昌、海昏、新淦、建成、望蔡、永修、建昌、吴平、豫章、彭泽、艾、康乐、丰城、新昌、宜丰、锺陵十六县。一县负郭，余十五县各遣一议曹。下，遐稼翻。〕采求风政；并吏假还，讯问官长得失。〔假，居讶翻。假还，谓吏休假日满而还府者。〕徐邈与宁书曰：「足下听断明允，庶事无滞，则吏慎其负〔负，谓罪也。吏畏罪，则每事加谨。断，丁乱翻。〕而人听不惑矣，〔人听，即民听。晋书史糺避唐太宗讳，改民为「人」，通鉴因之。〕岂须邑至里诣，饰其游声哉！非徒不足致益，寔乃蚕渔之所资；〔蚕渔，谓所遣者蚕食渔取于民。郑玄曰：赵、魏之东，寔、实同声。寔，是也。诗：「实墉实壑，实亩实籍。」「实」当作「寔」。言韩侯之先祖微弱，所受之国多灭绝。今复旧职，继绝世，故筑治是城，修是壑井，牧是田亩，收敛是赋税，使如故常。孔颖达曰：凡言实者，已有其事而后实之。今此方说所为不宜为实，故转为寔，训之为是也。赵、魏之东，寔、实同声，郑以时事验之也。春秋桓六年，「州公寔来。」是由声同，故字有变异也。余按徐邈所谓寔训之为是，于义亦通。〕岂有善人君子而干非其事，多所告白者乎！自古以来，欲为左右耳目，无非小人，皆先因小忠而成其大不忠，先藉小信而成其大不信，遂使谗谄并进，善恶倒置，可不戒哉！足下慎选纲纪，〔郡以僚佐为纲纪。〕必得国士以摄诸曹，诸曹皆得良吏以掌文按，〔摄，总也，整也。按，据也。文按，谓诸曹文书留为按据者。〕又择公方之人以为监司，〔监，工衔翻。〕则清浊能否，与事而明；足下但平心处之，〔处，昌吕翻。〕何取于耳目哉！昔明德马后未尝顾左右与言，〔汉明帝后马氏谥明德皇后。〕可谓远识，况大丈夫而不能免此乎！」

     十二月，后秦主苌使其东门将军任売〔东门将军，苌使守安定东门者也。任，音壬。売，与盆同，音蒲奔翻。〕诈遣使招秦主登，许开门纳之。〔使，疏吏翻。〕登将从之，征东将军雷恶地将兵在外，〔将，即亮翻。〕闻之，驰骑见登，〔骑，奇寄翻。〕曰：「姚苌多诈，不可信也！」登乃止。苌闻恶地诣登，谓诸将曰：「此羌见登，事不成矣！」登以恶地勇略过人，阴惮之。恶地惧，降于后秦，〔降，户江翻。〕苌以恶地为镇军将军。

     秦以安成王广为司徒。

     十五年〔（庚寅、三九○）〕

     春，正月，乙亥，谯敬王恬薨。

     西燕王永引兵向洛阳，朱序自河阴北济河，击败之。〔【章：十二行本「之」下有「永走还上党」五字；乙十一行本同；孔本同；张校同。】〕〔败，补迈翻。〕序追至白水，〔水经注：白水出上党高都县故城西，东流历天井关。序所至处，去长子一百六十里。〕会翟辽谋向洛阳，序乃引兵还，击走之；留鹰扬将军朱党戍石门，使其子略督护洛阳，以参军赵蕃佐之，身还襄阳。

     琅琊王道子恃宠骄恣、侍宴酣醉，或亏礼敬。帝益不能平。欲选时望为藩镇以潜制道子，问于太子左卫率王雅曰：「吾欲用王恭、殷仲堪何如﹖」雅曰：「王恭风神简贵，志气方严；仲堪谨于细行，〔行，下孟翻。〕以文义著称。然皆峻狭自是，且干略不长；若委以方面，天下无事，足以守职，若其有事，必为乱阶矣！」帝不从。〔为后王、殷称兵张本。〕恭，蕴之子；〔王蕴，后父也。〕仲堪，融之孙也。〔殷融见九十六卷成帝咸康五年。〕二月，辛巳，以中书令王恭为都督青&#8231;兖&#8231;幽&#8231;并&#8231;冀五州诸军事、兖&#8231;青二州刺史，镇京口。

     三月，戊辰，大赦。

     后秦主苌攻秦扶太守齐益男于新罗堡，克之，益男走。秦主登攻后秦天水太守张业生于陇东，〔陇东，安定泾阳县之地。〕苌救之，登引去。

     夏，四月，秦镇东将军揭飞自称卫天王，〔晋书载记作「魏褐飞」。太元元年，秦遣庭中将军魏曷飞凿氐、羌，意即此人也。〕帅氐、胡攻后秦安北将军姚当成于杏城；〔帅，读曰率。〕镇东将军雷恶地叛应之，攻镇东将军姚汉得于李润。〔李润，地名，在邢望南。李延寿曰：冯翊东有李润镇。按魏书宗室列传，安定王燮于华州刺史表曰：「谨惟州居李润堡，虽是少梁旧地，晋、芮锡壤，然胡夷内附，遂为戎落，请徙冯翊古城。」〕后秦主苌欲自击之，群臣皆曰：「陛下不忧六十里苻登，〔时登趣长安，据新丰之千户固。〕乃忧六百里魏揭飞，何也﹖」苌曰：「登非可猝灭，吾城亦非登所能猝拔。恶地智略非常，若南引揭飞，东结董成，〔董成，屠各种也，时据北地。〕得杏城、李润而据之，长安东北非吾有也。」乃潜引精兵一千六百赴之。揭飞、恶地有众数万，氐、胡赴之者前后不绝。苌每见一军至，辄喜。群臣怪而问之，苌曰：「揭飞等扇诱同恶，种类甚繁，〔种，章勇翻。〕吾虽克其魁帅，〔帅，所类翻。〕余党未易猝平；〔易，以豉翻。〕今乌集而至，吾乘胜取之，可一举无余也。」〔此曹操取马超、韩遂故智耳。〕揭飞等见后秦兵少，〔少，诗沼翻。〕悉众攻之；苌固垒不战，示之以弱，潜遣其子中军将军崇帅骑数百出其后。揭飞兵扰乱，苌遣镇远将军王超等纵兵击之，斩揭飞及其将士万余级。恶地请降，〔降，户江翻。〕苌待之如初，恶地谓人曰：「吾自谓智勇杰出一时，而每遇姚翁辄困，固其分也！」〔分，扶问翻。史言姚苌能服雷恶地之心。〕

     苌命姚当成于所营之地，每栅孔中辄树一木以旌战功。〔掘地作孔，竖木以为栅，故有栅孔。〕岁余，问之，当成曰：「营地太小，已广之矣。」苌曰：「吾自结发以来，与人战，未尝如此之快，以千余兵破三万之众，营地惟小为奇，岂以大为贵哉！」

     吐谷浑视连遣使献见于金城王干归，干归拜视连沙州牧、白兰王。〔河西张茂以敦煌、晋昌、西域都护、校尉、玉门大护军三郡三营为沙州；吐谷浑未能有其地也。李延寿曰：此以吐谷浑部内有黄沙，周回数百里，不生草木，因号沙州。使，疏吏翻。见，贤遍翻。〕

     丙寅，魏王珪会燕赵王麟于意辛山，〔意辛山在牛川北，贺兰部所居也。据北史，踰阴山而北，即贺兰部。〕击贺兰、纥突邻、纥奚三部，破之，纥突邻、纥奚皆降于魏。〔史言燕为魏驱除。降，户江翻。〕

     秋，七月，冯翊人郭质起兵于广乡以应秦，〔魏收地形志，郑县有广乡原。郑县时属京兆。〕移檄三辅曰：「姚苌凶虐，毒被神人。〔被，皮义翻。〕吾属世蒙先帝尧、舜之仁，〔先帝，谓秦主坚。〕非常伯、纳言之子，〔常伯，侍中也。纳言，尚书也。〕即卿校、牧守之孙也。〔校，户教翻。〕与其含耻而存，孰若蹈道而死。」于是三辅壁垒皆应之；独郑县人苟曜〔【章：十二行本「曜」下有「不从」二字；乙十一行本同；孔本同。】〕聚众数千附于后秦。秦以质为冯翊太守。后秦以曜为豫州刺史。〔苟曜后持两端，为后秦所杀，事见后。〕

     刘卫辰遣子直力鞮攻贺兰部，贺讷困急，请降于魏。丙子，魏王珪引兵救之，直力鞮退。〔鞮，田黎翻。〕珪徙讷部落。处之东境。〔处，昌吕翻。〕

     八月，刘牢之击翟钊于鄄城，钊走河北；又败翟辽于滑台，张愿来降。〔翟辽、张愿叛，见上卷十一年。走，音奏。败，补迈翻。鄄，音绢。〕

     九月，北平人吴柱聚众千余，立沙门法长为天子，破北平郡，转寇广都，入白狼城。〔白狼县，前汉属右北平郡，后汉、晋省。魏收地形志：后魏真君八年，置建德郡，治白狼城，广都县属焉。燕时当属北平郡。〕燕幽州牧高阳王隆方葬其夫人，郡县守宰皆会之，众闻柱反，请隆还城，遣大兵讨之。隆曰：「今闾阎安业，民不思乱，柱等以诈谋惑愚夫，诱胁相聚，无能为也。」〔诱，音酉。〕遂留葬讫，遣广平太守、广都今先归，〔「广平」，当作「北平」。〕续遣安昌侯进将百余骑趋白狼城，〔趋，七喻翻。〕柱众闻之，皆溃，穷捕，斩之。

     以侍中王国宝为中书令，俄兼中领军。〔道子主之也。〕

     丁未，以吴郡太守王珣为尚书右仆射。

     吐谷浑视连卒，子视罴立。视罴以其父祖慈仁，为四邻所侵侮，〔吐谷浑辟奚、视连慈仁，见一百三卷简文帝咸安元年。〕乃督厉将士，欲建功业。冬，十月，金城王干归遣使拜视罴沙州牧、白兰王；视罴不受。〔为后乞伏干归伐吐谷浑张本。〕

     十二月，郭质及苟曜战于郑东，质败，奔洛阳。〔郑东，郑县之东也。〕

     越质诘归据平襄，叛金城王干归。〔十二年，越质诘归附于乞伏氏。〕

     十六年〔（辛卯、三九一）〕

     春，正月，燕置行台于蓟，加长乐公盛录行台尚书事。〔蓟，音计。乐，音洛。〕

     金城王干归击越质诘归；诘归降，〔降，户江翻。〕干归以宗女妻之。〔妻，七细翻。〕

     贺染干谋杀其兄讷，讷知之，〔举兵相攻。魏王珪告于燕，请为乡导以讨之。〔乡，读曰向。〕二月，甲戌，燕主垂遣赵王麟将兵击讷，镇北将军兰汗帅龙城之兵击染干。〔贺染干部落，盖居贺兰部之东偏，故燕以龙城之兵击之。将，即亮翻。帅，读曰率。〕

     三月，秦主登自雍攻后秦安东将军金荣于范氏堡，克之；〔雍，于用翻。〕遂渡渭水，攻京兆太守韦范于段氏堡，不克；进据曲牢。〔曲牢在杜县东北。〕

     夏，四月，燕兰汗破贺染干于牛都。〔都，聚也，其地当在牛川，夷人放牧，于此聚会，因名。〕

     苟曜有众一万，密召秦主登，许为内应；登自曲牢向繁川，〔繁川，盖即杜陵县之樊川也。〕军于马头原。五月，后秦主苌引兵逆战，登击破之，斩其右将军吴忠。苌收众复战，〔复，扶又翻；下同。〕姚硕德曰：「陛下慎于轻战，每欲以计取之，今战失利而更前逼贼，何也﹖」苌曰：「登用兵迟缓，不识虚实。今轻兵直进，遥据吾东，〔马头原之地盖在长安东。〕此必苟曜竖子与之有谋也。〔善用兵者，观敌之动而察知其情，是以能制敌。〕缓之则其谋得成，故及其交之未合，急击之以败散其事耳。」〔败，补迈翻。〕遂进战，大破之。登退屯于郿。〔郿，音媚，今音眉。〕

     秦兖州刺史强金槌据新平，降后秦，以其子逵为质。〔强，其两翻。降，户江翻。质，音致。〕后秦主苌将数百骑入金槌营。群下谏之，苌曰：「金槌既去，符登又欲图我，将安所归乎！且彼初来款附，宜推心以结之，奈何复以不信疑之乎！」〔复，扶又翻。〕既而群氐欲取苌，金槌不从。〔强金槌，氐种，秦之戚党也。姚苌推心待之，以携苻登之党。〕

     六月，甲辰，燕赵王麟破贺讷于赤城，禽之，〔水经：河水自云中桢陵县南过赤城东，又南过定襄桐过县西。又魏书帝纪，登国三年，幸东赤城。明元泰常八年，筑长城于长川之南，起自赤城，西至五原，延袤二千余里。〕降其部落数万。〔降，户江翻。〕燕主垂命麟归讷部落。徙染干于中山。麟归，言于垂曰：「臣观拓跋珪举动，终为国患，不若摄之还朝，使其弟监国事。」垂不从。〔摄，录也，收也。慕容麟之奸诈，知拓跋珪之终不可制，而慕容垂不从其言，天将启珪以灭燕，虽以垂之明，略不之觉也。监，工衔翻。〕

     西燕主永寇河南，太守杨全期击破之。

     秋，七月，壬申，燕主垂如范阳。〔范阳县，汉属涿郡，魏文帝改涿郡为范阳郡。〕

     魏王珪遣其弟觚献见于燕；〔见，贤遍翻。〕燕主垂衰老，子弟用事，留觚以求良马。魏王珪弗与，遂与燕绝；〔为燕、魏构难张本。〕使长史张衮求好于西燕。〔好，呼到翻。〕觚逃归，燕太子宝追获之，垂待之如初。

     秦主登攻新平，后秦主苌救之，登引去。

     秦骠骑将军没弈干〔骠，匹妙翻。骑，奇寄翻。〕以其二子为质于金城王干归，〔质，音致。〕请共击鲜卑大兜。干归与没弈干攻大兜于鸣蝉堡，克之。〔据载记，大兜时据安阳城。安阳城在唐秦州陇城县界；鸣蝉堡亦当在其地。〕兜微服走，干归收其部众而还，〔还，从宣翻，又如字。〕归没弈干二子。没弈干寻叛，东合刘卫辰。八月，干归帅骑一万讨没弈干，〔帅，读曰率。〕没弈干奔他楼城，〔他楼城在高平，唐太宗贞观六年，以突厥降户置缘州，治平高之他楼城；高宗置他楼县，后省入原州萧关县界。〕干归射之，中目。〔射，而亦翻。中，竹仲翻。〕

     九月，癸未，以尚书右仆射王珣为左仆射，太子詹事谢琰为右仆射。太学博士范弘之论殷浩宜加赠谥，因叙桓温不臣之迹。是时桓氏犹盛，王珣，温之故吏也，〔王珣先为温府主簿。〕以为温废昏立明，有忠贞之节；黜弘之为余杭令。〔余杭县，汉属会稽郡。顾来曰：县，秦始皇立，后汉分属吴郡，吴分属吴兴郡。〕弘之，汪之孙也。〔范汪得罪于桓温，见一百一卷哀帝升平五年。〕

     冬，十月，壬辰，燕主垂还中山。〔自范阳还也。〕

     初，柔然部人世服于代，〔魏收曰：神元之末，掠骑得一奴，发始齐肩，忘本姓名，其主字之曰木骨闾。木骨闾者，首秃也。木骨闾与「郁久闾」声相近，故后子孙因以为氏。木骨闾既壮免奴为骑卒，穆帝时，坐后期当斩，亡匿广漠溪谷间，收合逋逃，得百余人，依纥突邻。木骨闾死，子车鹿会雄健，始有部众，自号柔然。〕其大人郁久闾地粟袁卒，部落分为二：长子匹候跋继父居东边，次子缊纥提别居西边。〔长，知两翻。缊，于粉翻。纥，户骨翻。〕秦王坚灭代，〔灭代见一百四卷元年。〕柔然附于刘卫辰。

     及魏王珪即位，攻击高车等诸部，率皆服从，独柔然不事魏。戊戌，珪引兵击之，柔然举部遁走，珪追奔六百里。诸将因张衮言于珪曰：「贼远粮尽，不如早还。」珪问诸将，若杀副马，为三日食，足乎﹖」〔凡北人用骑兵，各乘一马，又有一马为副马。〕皆曰：「足。」乃复倍道追之，及于大碛南床山下，〔是时魏监，跨有代北。柔然西奔南床山，盖在大碛之西北。史帝纪作「南商山」。复，扶又翻。〕大破之，虏其半部，匹候跋及别部帅屋击各收余众遁走。〔帅，所类翻。〕珪遣长孙嵩、长孙肥追之。珪谓将佐曰：「卿曹知吾前问三日粮意乎﹖」曰：「不知也。」珪曰：「柔然驱畜产奔走数日，至水必留；我以轻骑追之，计其道里，不过三日及之矣。」皆曰：「非所及也。」嵩追斩屋击于平望川。肥追匹候跋至涿邪山，匹候跋举众降，〔降，户江翻；下同。〕获缊纥提之子曷多汗、〔汗，音寒。〕兄子社仑、斛律等宗党数百人。〔仑，卢昆翻。〕缊纥提将奔刘卫辰，珪追及之，缊纥提亦降，珪悉徙其部众于云中。〔为社仑复叛去而建国张本。〕

     翟辽卒，子钊代立，改元定鼎。攻燕邺城，燕辽西王农击却之。〔为燕灭翟钊张本。〕

     三河王光遣兵乘虚伐金城王干归；〔乘其伐没弈干之虚也。〕干归闻之，引兵还，光兵亦退。

     刘卫辰遣子直力鞮帅众八九万攻魏南部。〔鞮，田黎翻，又丁奚翻。帅，读曰率。〕十一月，己卯，魏王珪引兵五六千人拒之，壬午，大破直力鞮于铁岐山南，直力鞮单骑走。〔骑，奇寄翻；下同。〕乘胜追之，戊子，自五原金津南济河，〔金津当在五原郡宜梁、九原二县间。〕径入卫辰国，卫辰部落骇乱。辛卯，珪直抵其所居悦跋城，〔考之载记，悦跋城即代来城也。〕卫辰父子出走。壬辰，分遣诸将轻骑追之，将军伊谓禽直力鞮于木根山，〔魏书官氏志，拓跋邻以次弟为伊娄氏，后改为伊氏。木根山在五原河西。〕卫辰为其部下所杀。十二月，珪军于盐池，〔汉地理志，五原郡成宜县有盐官。唐盐州五原县有乌、白等池盐。宋白曰：青、白盐池在盐州北。〕诛卫辰宗党五千余人，皆投尸于河，〔报元年卫辰藉兵于秦以灭代之怨也。〕自河以南诸部悉降，〔降，户江翻。〕获马三十余万匹，牛羊四百余万头，国用由是遂饶。

     卫辰少子勃勃亡奔薛干部，〔少，诗照翻。〕珪使人求之。薛于部帅太悉仗张：「太悉」作「大悉」。】〕〔【章：十二行本「仗」作「伏」；乙十一行本同；张校同；退斋校同。】〕出勃勃以示使者曰：〔帅，所类翻。使，疏吏翻。〕「勃勃国破家亡，以穷归我，我宁与之俱亡，何忍执以与魏。」乃送勃勃于没弈干，没弈干以女妻之。〔为勃勃杀没弈干复建国张本。妻，七细翻。〕

     戊申，燕主垂如鲁口。

     秦主登攻安定，后秦主苌如阴密以拒之，谓太子兴曰：「苟曜闻吾北行，〔自长安如阴密为北行。〕必来见汝，汝执诛之。」曜果见兴于长安，兴使尹纬让而诛之。〔善制敌者，能因事而为功。苟曜反复于苻、姚之间，而长安去郑三百里耳，此姚氏腹之廱疽也，使苌叵之，曜必不来。苌在长安，曜亦畏惮而不敢来。苌外出以诱之，曜亦疑而不敢来。二秦交兵，边遽狎至，苌之北行若不得已者。苟曜无疑畏之心，谓姚兴居守为无能为者，轻于一来，卒以送死。姚氏腹之疾去矣，此非能因事而为功乎！〕

     苌败登于安定城东，〔败，补迈翻。〕登退据路承堡。〔路承，人姓名，筑堡自守，时因以为名。〕苌置酒高会，诸将皆曰：「若值魏武王，〔姚苌僭号，追谥兄襄为魏武王。〕不令此贼至今，陛下将牢太过耳。」〔将牢，谓先自固而不妄动也，犹今人之言把稳。〕苌笑曰：「吾不如亡兄有四：身长八尺五寸，〔长，直亮翻。〕臂垂过膝，人望而畏之，一也；将十万之众，与天下争衡，望麾而进，前无横陈，二也；〔将，即亮翻。陈，读曰阵。〕温古知今，讲论道艺，收罗英隽，三也；董帅大众，上下咸悦，人尽死力，四也。〔帅，读曰率。〕所以得建立功业，驱策群贤者，正望算略中有片长耳。」群臣咸称万岁。

