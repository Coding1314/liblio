卷第一百八【晋纪三十】起玄黓执徐（壬辰），尽柔兆涒滩（丙申），凡五年。

     烈宗孝武皇帝下

     太元十七年〔（壬辰、三九二）〕

     春，正月，己巳朔，大赦。

     秦主登立昭仪陇西李氏为皇后。

     二月，壬寅，燕主垂自鲁口如河间、渤海。平原翟钊遣其将翟都侵馆陶，屯苏康垒。〔苏康，人姓名。馆陶县，汉属魏郡，晋属阳平郡。将，即亮翻；下同。〕三月，垂引兵南击钊。

     秦骠骑将军没弈干帅众降于后秦，〔骠，匹妙翻。骑，奇寄翻。帅，读曰率。降，户江翻。〕后秦以为军骑将军，封高平公。

     后秦主苌寝疾，命姚硕德镇李润，尹纬守长安，召太子兴诣行营。〔苌时屯安定。苌，音长。〕征南将军姚方成言于兴曰：「今寇敌未灭，上寝疾。〔复，扶又翻。〕王统等皆有部曲，终为人患，宜尽除之。」兴从之，杀王统、王广、苻胤、徐成、毛盛。〔皆苻氏旧臣也。〕苌怒曰：「王统兄，弟吾之州里，实无他志；徐成等皆前朝名将，〔朝，直遥翻。〕吾方用之，奈何辄杀之！」〔使苌果以杀统等为非罪，当按诛始造谋者；但怒而已，岂真怒邪！〕

     燕主垂进逼苏康垒。夏，四月，翟都南走滑台。〔走，音奏。〕翟钊求救于西燕，西燕主永谋于群臣，尚书郎渤海鲍遵曰：「使两寇相弊，吾承其后，此卞庄子之策也。」中书侍郎太原张腾曰：「垂强钊弱，何弊之承！不如速救之，以成鼎足之势。今我引兵趋中山，〔趋，七喻翻；下趣同。〕昼多疑兵，夜多火炬，垂必惧而自救。我冲其前，钊蹑其后，此天授之机，不可失也。」永不从。〔翟钊败，则西燕之亡形成矣。〕

     燕大赦。

     五月，丁卯朔，日有食之。

     六月，燕主垂军黎阳，临河欲济，翟钊列兵南岸以拒之。辛亥，垂徙营就西津，去黎阳西四十里，为牛皮船百余艘，伪列兵仗，泝流而上。〔艘，苏遭翻。上，时掌翻。〕钊亟引兵趣西津，〔趣，七喻翻。〕垂潜遣中垒将军桂林王镇等自黎阳津夜济，营于河南，比明而营成。〔比，必寐翻，及也。〕钊闻之，亟还，攻镇等营，垂命镇等坚壁勿战。钊兵往来疲暍，〔暍，于歇翻，伤暑也。〕攻营不能拔，将引去；镇等引兵出战，骠骑将军农自西津济，与镇等夹击，大破之。〔燕主垂用兵于河上者再，温详则引兵径济而取之，翟钊则张疑兵于西而潜军东渡，亦以决胜，视敌之坚脆何如也。骠，匹妙翻。骑，奇寄翻。农，燕之骠骑大将军，此逸「大」字。〕钊走还滑台，将妻子，收遗众，北济河，登白鹿山，〔水经注：河内修武县北有白鹿山。〕凭险自守，燕兵不得进。农曰：「钊无粮，不能久居山中。」乃引兵还，留骑候之。钊果下山，还兵掩击，尽获其众，钊单骑奔长子。西燕主永以钊为车骑大将军、兖州牧，封东郡王。岁余，钊谋反，永杀之。

     初，郝晷、崔逞及清河崔宏、新兴张卓、辽东夔腾、〔夔，姓也。石赵之臣有夔安。〕阳平路纂皆仕于秦，避秦乱来奔，诏以为冀州诸郡，各将部曲营于河南；〔将，即亮翻。〕既而受翟氏官爵，翟氏败，皆降于燕，〔降，户江翻。〕燕主垂各随其材而用之。钊所统七郡三万余户，皆按堵如故。以章武王宙为兖、豫二州刺史，镇滑台；徙徐州民七千余户于黎阳，以彭城王脱为徐州刺史，镇黎阳。〔徐州之民，盖为翟钊所掠者。〕脱，垂之弟子也。垂以崔荫为宙司马。

     初，陈留王绍为镇南将军，太原王楷为征西将军，乐浪王温为征东将军，〔乐浪，音洛琅。〕垂皆以荫为之佐。荫才干明敏强正，善规谏，四王皆严惮之；所至简刑法，轻赋役，流民归之，户口滋息。

     秋，七月，垂如邺，以太原王楷为冀州牧，右光禄大夫余蔚为左仆射。〔蔚，纡勿翻。〕

     秦主登闻后秦主苌疾病，大喜，〔疾甚曰病。〕告祠世祖神主，〔苻坚庙号世祖。〕大赦百官，进位二等，秣马厉兵，进逼安定，去城九十余里。八月，苌疾小瘳，出拒之。登引兵出营，将逆战，苌遣安南将军姚熙隆别攻秦营，登惧而还。〔还，从宣翻，又如字。〕苌夜引兵旁出以蹑其后，旦而候骑告曰：〔骑，奇寄翻。〕「贼诸营已鑋，不知所向。」登惊曰：「彼为何人，去令我不知，来令我不觉，谓其将死，忽然复来，〔复，扶又翻。〕朕与此羌同世，何其厄哉！」〔苻登屡为姚所挫，故有惧苌之心，盖至于是登气衰矣。〕登遂还雍，〔雍，于用翻；下同。〕苌亦还安定。

     三河王光遣其弟右将军宝等攻金城王干归，宝及将士死者万余人。又遣其子虎贲中郎将纂击南羌彭奚念，纂亦败归。光自将击奚念于枹罕，克之，奚念奔甘松。〔甘松郡，乞伏国仁所置。及将，即亮翻；下同。贲，音奔。枹，音肤。〕

     冬，十月，辛亥，荆州刺史王忱卒。〔忱，是壬翻。〕

     雍州刺史朱序以老病求解职；诏以太子右卫率郗恢为雍州刺史，代序镇襄阳。恢，昙之子也。〔郗昙见一百卷穆帝升平三年。率，所律翻。郗，丑之翻。昙，徒含翻。〕

     巴蜀人关中者皆叛后秦，据弘农以附秦。秦主登以窦冲为左丞相，冲徙屯华阴。〔华，户化翻。〕郗恢遣将军赵睦守金墉，河南太守杨佺期帅众军湖城，〔帅，读曰率。〕击冲，走之。

     十一月，癸酉，以黄门郎殷仲堪为都督荆&#8231;益&#8231;宁三州诸军事、荆州刺史，镇江陵。仲堪虽有英誉，资望犹浅，议者不以为允。到官，好行小惠，〔好，呼到翻。〕纲目不举。

     南郡公桓玄负其才地，雄豪自处，〔负其才与其门地也。处，昌吕翻。〕朝廷疑而不用；年二十三，始拜太子洗马。〔洗，悉荐翻。〕玄尝诣琅邪王道子，值其酣醉，〔酣，户甘翻。〕张目谓众客曰：「桓温晚涂欲作贼，云何﹖」玄伏地流汗，不能起；由是益不自安，常切齿于道子。后出补义兴太守，〔守，式又翻。〕郁郁不得志，叹曰：「父为九州岛伯，儿为五湖长！」〔虞翻曰：太湖有五湖：隔湖、洮湖、射湖、贵湖及太湖为五湖，并太湖之小支，俱连太湖，故太湖兼得五湖之名。韦昭曰：胥湖、蠡湖、洮湖、滆湖就太湖而五。郦善长谓长塘湖、射湖、贵湖、隔湖与太湖而五。吴&#65533;之蚇蚾^湖、游湖、胥湖、梅梁湖、金鼎湖为五也。长，知两翻。〕遂弃官归国，〔玄袭封南郡公。〕上疏自讼曰：「先臣勤王匡复之勋，朝廷遗之，臣不复计。〔上，时掌翻。复，扶又翻；下同。〕至于先帝龙飞，陛下继明，〔谓桓温废海西立简文帝而帝继统也。易曰：明两作离，大人以继明照四方。〕请问谈者，谁之由邪﹖」疏寝不报。

     玄在江陵，仲堪甚敬惮之。桓氏累世临荆州，玄复豪横，〔横，户孟翻。〕士民畏之，过于仲堪。尝于仲堪听事前戏马，以抬拟仲堪。〔听，读曰厅。抬，色角翻。通俗文：长丈八者谓之抬。拟者，举抬向之，若将刺之也。〕仲堪中兵参军彭城刘迈谓玄曰：〔元帝谓江东置参军十三曹，有中兵、外兵、骑兵。〕「马抬有余，精理不足。」玄不悦，仲堪为之失色。〔为，于伪翻。〕玄出，仲堪谓迈曰：「卿，狂人也！玄夜遣杀卿，我岂能相救邪！使迈下都避之，〔都，谓建康。〕玄使人追之，迈仅而获免。

     征虏参军豫章胡藩过江陵，见仲堪，说之曰：〔说，输芮翻。〕「桓玄志趣不常，每怏怏于失职，〔怏，于两翻。〕节下崇待太过，恐非将来之计也！」仲堪不悦。藩内弟〔【章：十二行本「弟」下有「同郡」二字；乙十一行本同；孔本同。】〕罗企生为仲堪功曹，藩退，谓企生曰：「殷侯倒戈以授人，必及于祸。君不早图去就，后悔无及矣！」〔为后桓玄杀企生、仲堪张本。企，区智翻。〕

     庚寅，立皇子德文为琅邪王，徙琅邪王道子为会稽王。〔会，工外翻。〕

     十二月，燕主垂还中山，以辽西王农为都督兖、豫、荆、徐、雍五州诸军事，镇邺。〔雍，于用翻。〕

     休官权千成据显亲，自称秦州牧。〔休官，杂夷部落之名。显亲县，汉光武置，属汉阳郡。晋改显亲为显新，复汉阳为天水郡。晋书姚兴载记，「权千成」作「权干城」，略阳豪族也。〕

     清河人李辽上表请敕兖州修孔子庙，〔孔子庙在鲁。鲁郡，前汉属徐州，后汉、晋属豫州，江表始分属兖州。〕给户洒扫。〔洒，所卖翻；扫，素报翻；又各如字。〕仍立庠序，收教学者，曰：「事有如赊而寔急者，〔此寔义与虚实之实同。〕此之谓也！」表不见省。〔省，悉景翻。〕

     十八年〔（癸巳、三九三）〕

     春，正月，燕阳平孝王柔卒。

     权干成为秦所逼，请降于金城王干归，〔降，户江翻。〕干归以为东秦州刺史、休官大都统、显亲公。

     夏，四月，庚子，燕主垂加太子宝大单于；以安定王库専官伟为太尉，〔单，音蝉。専，奴沃翻。〕范阳王德为司徒，太原王楷为司空，陈留王绍为尚书右仆射。五月，立子熙为河间王，朗为渤海王，鉴为博陵王。

     秦右丞相窦冲矜才尚人，〔尚人者，陵人而出其上。〕自请封天水王；秦主登不许。六月，冲自称秦王，改元元光。

     金城王干归立其子炽盘为太子。〔炽，昌志翻。〕炽盘勇略明决，过于其父。

     秋，七月，秦主登攻窦冲于野人堡，冲求救于后秦。尹纬言于后秦主苌曰：「太子仁厚之称，〔纬，于贵翻。称，尺证翻，名称也。〕着于远近，而英略未着，请使击苻登以着之。」苌从之。太子兴将兵攻胡空堡，登解冲围以赴之。兴因袭平凉，大获而归。〔苻登自大界之败，以平凉为根本。〕苌使兴还镇长安。

     魏王珪以薛干太悉伏不送刘勃勃，〔事见上卷十六年。〕八月，袭其城，屠之，太悉伏奔秦。

     氐帅杨佛嵩叛，奔后秦，〔帅，所类翻。〕杨佺期、赵睦追之，〔佺，且缘翻。〕九月，丙戌，败佛嵩于潼关。后秦将姚崇救佛嵩，败晋兵，〔败，补迈翻。〕赵睦死。

     冬，十月，后秦主苌疾甚，还长安。

     燕主垂议伐西燕，诸将皆曰：「永未有衅，我连年征讨，士卒疲弊，未可也。」范阳王德曰：「永既国之枝叶，又僭举位号，惑民视听，宜先除之，以壹民心。士卒虽疲，庸得已乎！」垂曰：「司徒意正与吾同。吾比老，叩囊底智，足以取之，〔比，必寐翻，及也。〕终不复留此贼以累子孙也。」〔垂不欲留慕容永以累子孙，而不知拓跋珪已窥嘱于代北矣。是以有国有家者，不恃无敌国外患，恃吾所以传国承家者足以待之耳。累，力瑞翻。复，扶又翻。〕遂戒严。

     十一月，垂发中山步骑七万，遣镇西将军&#8231;丹杨王缵、〔「缵」，当作「瓒」。〕龙骧将军张崇出井陉，〔骧，思将翻。陉，音刑。〕攻西燕武乡公友于晋阳，征东将军平规攻镇东将军段平于沙亭。〔沙亭在邺西南。〕西燕主永遣其尚书令刁云、车骑将军慕容锺帅众五万守潞川。〔帅，读曰率。〕友，永之弟也。十二月，垂至邺。

     己亥，后秦主苌召太尉姚旻、仆射君纬、姚晃、将军姚大目、尚书狄伯支入禁中，受遗诏辅政。苌谓太子兴曰：「有毁此诸公者，慎勿受之。汝抚骨肉以恩，接大臣以礼，待物以信，遇民以仁，四者不失，吾无忧矣。」〔姚苌所以诏其子者，胜于苻健。〕姚晃垂涕问取苻登之策，苌曰：「今大业垂成，兴才智足办，奚所复问！」〔复，扶又翻。〕庚子，苌卒。〔年六十四。〕兴秘不发丧，以其叔父绪镇安定，硕德镇阴密，弟崇守长安。

     或谓硕德曰：「公威名素重，部曲最强，今易世之际，必为朝廷所疑，不如且奔秦州，〔硕德本起兵陇上，据冀城。〕观望事势。」硕德曰：「太子志度宽明，必无他虑。今苻登未灭而骨肉相攻，是自亡也；吾有死而已，终不为也。」遂往见兴，兴优礼而遣之。兴自称大将军，以尹纬为长史，狄伯支为司马，帅众伐秦。〔帅，读曰率。〕

     十九年〔（甲午、三九四）〕

     春，〔【章：十二行本「春」下有「正月」二字；乙十一行本同；孔本同；张校同。】〕秦主登闻后秦主苌卒，〔卒，子恤翻；下同。〕喜曰：「姚兴小儿，吾折杖笞之耳。」乃大赦，尽众而东，〔轻敌者败，宜苻登所以不亡于姚苌之时而亡于姚兴之初立也。〕留司徒安成王广守雍，〔雍，于用翻。〕太子崇守胡空堡；遣使拜金城王干归为左丞相、河南王、领秦&#8231;梁&#8231;益&#8231;凉&#8231;沙五州牧，加九锡。〔使，疏吏翻；下同。〕

     初，秃发思复鞬卒，〔鞬，居言翻。〕子乌孤立。乌孤雄勇有大志，与大将纷妷谋取凉州。〔欲并吕光也。将，即亮翻。〕纷妷曰：「公必欲得凉州，宜先务农讲武，礼俊贤，修政刑，然后可也。」乌孤从之。三河王光遣使拜乌孤冠军大将军、河西鲜卑大都统。〔冠，古玩翻。〕乌孤与其群下谋之曰：「可受乎﹖」皆曰：「吾士马众多，何为属人！」石真若留不对。乌孤曰：「卿畏吕光邪﹖」石真若留曰：「吾根本未固，小大非敌，若光致死于我，何以待之！」不如受以骄之俟衅而动，蔑不克矣。」乌孤乃受之。〔纷妷与石真若留，皆能审宜应事者也。史言秃发乌孙所以兴。纷与石真，盖皆夷姓。〕

     二月，秦主登攻屠各姚奴、帛蒲二堡，克之。〔二堡，在胡空堡之东。屠，直于翻。〕

     燕主垂留清河公会镇邺，发司、冀、青、兖兵，遣太原王楷出滏口，〔滏，音釜。〕辽西王农出壶关，垂自出沙庭以击西燕，〔「庭」，当作「亭」；其地在邺西南。〕标榜所趣，军各就顿。〔分处置兵以疑敌，使不知所备。趣，七喻翻；下同。〕西燕主永闻之，严兵分道拒守，聚粮台壁，〔水经注：潞县北对故台壁，漳水出其南，本潞子所立也。魏收地形志，襄垣郡刈陵县，汉、晋之潞县也，有台壁。〕遣从子征东将军小逸豆归、〔时西燕之臣有二逸豆归，故此称小逸豆归。从，才用翻。〕镇东将军王次多、右将军勒马驹帅众万余人戍之。〔帅，读曰率。〕

     夏，〔【章：十二行本「夏」下有「四月」二字；乙十一行本同；孔本同；张校同；退斋校同。】〕秦主登自六陌趣废桥，〔趣，七喻翻。〕后秦始平太守姚详据马嵬堡以拒之。〔嵬，五回翻。〕太子兴遣尹纬将兵救详，〔将，即亮翻。〕纬据废桥以待秦。秦兵争水，不能得，渴死者什二、三，因急攻纬。兴驰遣狄伯支谓纬曰：「苻登穷寇，宜持重以挫之。」纬曰：「先帝登遐，〔郑玄曰：登，上也；遐，已也。上已者，若仙去云耳。上，时掌翻。〕人情扰惧，今不因思奋之力以禽敌，大事去矣！」遂与秦战，秦兵大败。其夜，秦众溃，登单骑奔雍，〔骑，奇寄翻。雍，于用翻。〕太子崇及安成王广闻败，皆弃城走；登至，无所归，乃奔平凉，收集遗众，入马毛山。〔平凉城，在汉安定鹑阴县界，后周始置平凉郡及县，唐为原州县。赫连定之败，魏亦据马髦岭以禽奚斤，盖平凉之险要处也。〕

     燕主垂顿军邺西南，月余不进。西燕主永怪之，以为太行道宽，〔行，户刚翻。〕疑垂欲诡道取之，乃悉敛诸军屯轵关，〔轵，知氏翻。〕杜太行口，惟留台壁一军。甲戌，垂引大军出滏口，入天井关。〔前汉书地理志，上党郡高都县有天井关。蔡邕曰：太行山上有天井关，在井北，遂因名焉。余按今泽州晋城县有太行关，关内有天井泉三所，即天井关也。〕五月，乙酉，燕军至台壁，永遣从兄太尉太逸豆归救之，〔从，才用翻。〕平规击破之。小逸豆归出战，辽西王农又击破之，斩勒马驹，禽王次多，遂围台壁。永召太行军还，自将精兵五万以拒之。刁云、慕容锺震怖，帅众降燕，永诛其妻子。〔将，即亮翻。怖，普布翻。帅，读曰率。降，户江翻。〕己亥，垂陈于台壁南，〔陈，读曰阵。〕遣骁骑将军慕容国伏千余于涧下；〔骁，坚尧翻。骑，奇寄翻。〕庚子，与永合战，垂伪退，永众追之，行数里，国骑从涧中出，断其后，〔断，丁管翻。〕诸军四面俱进，大破之，斩首八千余级，永走归长子。晋阳守将闻之，弃城走。丹杨王瓒等进取晋阳。〔瓒，藏旱翻。〕

     后秦太子兴始发丧，即皇帝于槐里，〔兴，字子略，苌之长子也。槐里县，汉属扶风，晋属始平郡。宋白曰汉槐里县故城，在唐岐州兴平县东南七里。兴既破苻登，始发丧袭位。〕大赦，改元皇初；遂如安定。谥后秦主苌曰武昭皇帝，庙号太祖。

     六月，壬子，追尊会稽王太妃郑氏曰简文宣太后。〔会，工外翻。谥法：圣善周闻曰宣。〕群臣谓宣太后应配食元帝，太子前率徐邈曰：〔晋志：惠帝建东宫，称中卫率；泰始五年，分为左右，各领一军；惠帝时，愍怀太子在东宫，又加前后二率；江左省前后二率，孝武太元中又置。率，所类翻。〕「宣太后平素之时，不伉俪于先帝；〔言非正妃。伉，苦浪翻，敌也。俪，力计翻，并也。〕至于子孙，岂可为祖考立配！」〔为，于伪翻。〕国学明教东莞臧焘曰：〔据晋书儒林传：元帝运锺百六，光启中兴，虽尊儒劝学，亟降于纶言，然东序西胶，未闻于弦诵。明皇雅爱流略，简文敦悦典坟，乃招集学徒，引奖风烈。国学明教之官，当置于明帝、简文时也。莞，音官。〕「今尊号既正，则罔极之情申；别建寝庙，则严祢之义显；〔严，尊也。祢，父庙也。〕系子为称，兼明贵之所由。〔系子为称，简文系之宣太后之上也。春秋传曰：母以子贵。称，尺证翻。〕一举而允三义，不亦善乎！」乃立庙于太庙路西。

     燕主垂进军围长子。西燕主永欲奔后秦，侍中兰英曰：「昔石虎伐龙都，太祖坚守不去，〔事见九十六卷晋成帝咸康四年。〕卒成大燕之基。〔卒，子恤翻。〕今垂七十老翁，厌苦兵革，终不能顿兵连岁以攻我也；但当城守以疲之。」永从之。〔兵交之变，其应无穷，惟知彼知己者，乃能百战不殆耳。慕容永欲以棘城之事自况，当时与之共守长子者，果能效死不去，若慕容皝之诸臣乎！〕

     秦主登遣其子汝阴王宗为质于河南王干归以请救，〔质，音致。〕进封干归梁王，纳其妹为梁王后；干归遣前军将军乞伏益州等帅骑一万救之。〔帅，读曰率。骑，奇寄翻。〕秋，七月，登引兵出迎干归兵，后秦主兴自安定如泾阳，与登战于山南，〔马髦山南也。〕执登，杀之。〔年五十二。〕悉散其部众，使归农业；徙阴密三万户于长安，以李后赐姚晃。益州等闻之，引兵还。〔还，从宣翻，又如字。〕秦太子崇奔湟中，即帝位，改元延初；谥登曰高皇帝，庙号太宗。

     后秦安南将军强〔【章：十二行本「强」作「杨」；乙十一行本同。】〕熙、镇远将军强多叛，推窦冲为主。后秦主兴自将讨之，军至武功，多兄子良国杀多而降，〔强，其两翻。将，即亮翻。降，户江翻。〕熙奔秦州，冲奔汧川，〔汧川即扶风汧县之地。汧，苦坚翻。〕汧川氐仇高执送之。

     三河王光以子覆为都督玉门以西诸军事、西域大都护，镇高昌；命大臣子弟随之。

     八月，己巳，尊皇太妃李氏为皇太后，居崇训宫。

     西燕主永困急，遣其子常山公弘等求救于雍州刺史郗恢，〔郗，丑之翻。〕并献王玺一纽。〔玺，斯氏翻。〕恢上言：「垂若并永，为患益深，不如两存之，可以乘机双毙。」帝以为然，诏青&#8231;兖二州刺史王恭、豫州刺史庾楷救之。楷，亮之孙也。〔庾氏为桓温所诛，楷复不能振，自此微矣。〕永恐晋兵不出，又遣其太子亮来为质，〔质，音致。〕平规追亮及于高都，获之。〔高都县属上党郡，陏为泽州丹川县，唐为晋城县。〕永又告急于魏，魏王珪遣陈留公虔、将军庾岳帅骑五万东渡河，屯秀容以救之。〔此北秀容也，在汉定襄郡界，后魏置秀容郡秀容县。又立秀容护军于汾水西北六十里，徙北秀容胡人居之，此南秀容也。刘昫曰：忻州秀容县，汉汾阳县地，隋自秀容故城移于此，因更名。帅，读曰率。骑，奇寄翻。〕虔，纥根之子也。〔纥根见一百四卷元年。纥，户骨翻。〕晋、魏兵皆未至，大逸豆归部将伐勤等开门内燕兵，燕人执永，斩之，并斩其公卿大将刁云、大逸豆归等三十余人，〔将，即亮翻。〕得永所统八郡七万余户及秦乘舆、服御、伎乐、珍宝甚众。〔乘，绳证翻。〕燕主垂以丹杨王瓒为并州刺史，镇晋阳；宜都王凤为雍州刺史，镇长子。永尚书仆射昌黎屈遵、〔瓒，藏旱翻。雍，于用翻。屈，居勿翻。〕尚书阳平王德、秘书监中山李先、太子詹事渤海封则、黄门郎太山胡母亮、中书郎张腾、尚书郎燕郡公孙表皆随才擢叙。〔李先、公孙表，后皆仕魏，位通显。〕

     冬，十月，秦主崇为梁王干归所逐，奔陇西王杨定。定留司马邵强守秦州，帅众二万与崇共攻干归，干归遣凉州牧轲弹、秦州牧益州、立义将军诘归帅骑三万拒之。〔轲弹、益州、诘归皆乞伏氏也。凉、秦二州牧，干归所置，非能有其地。「轲弹」，晋书载记作「轲殚」。帅，读曰率；下同。〕益州与定战，败于平州，〔载记作「平川」，当从之。〕轲弹、诘归皆引退，轲弹司马翟侮奋剑怒曰：〔侮，音温。〕「主上以雄武开基，所向无敌，威振秦、蜀。将军以宗室居元帅之任，〔帅，所类翻。〕当竭力致命以佐国家。今秦州虽败，二军尚全，柰何望风退饂，〔饂，女六翻。〕将何面以见主上乎！侮虽无任，独不能以便宜斩将军乎！」轲弹谢曰：「向者未知众心何如耳。果能若是，吾敢爱死！」乃帅骑进战，益州诘归．亦勒兵继之，大败定兵，〔败，补迈翻。〕杀定及崇，斩首万七千级。〔穆帝永和七年，秦王健改元即位，历六主，四十二年而亡。〕干归于是尽有陇西之地。〔乞伏始得秦州。〕

     定无子，其叔父佛狗之子盛，先守仇池，自称征西将军、秦州刺史、仇池公，谥定为武王；仍遣使来称藩。〔使，疏吏翻。〕秦太子宣奔盛，分〔【章：十二行本「分」上有「盛」字；乙十一行本同；孔本同。】〕氐，羌为二十部护军，各为镇戍、不置郡县。

     燕主垂东巡阳平、平原，命辽西王农济河，与安南将军尹国略地青、兖，农攻廪丘，国攻阳城，皆拔之。东平太守韦简战死，高平、泰山、琅邪诸郡皆委城奔溃，农进军临海，〔临东海也。〕徧置守宰。

     柔然曷多汗弃其父，与社仑率众西走；〔柔然降魏，见上卷十六年。汗，音寒。仑，卢昆翻。〕魏长孙肥追之，及于上郡跋那山，斩曷多汗。社仑收其余众数百，奔疋候跋，疋候跋处之南鄙。〔处，昌吕翻。〕社仑袭疋候跋，杀之；疋候跋子启跋、吴颉等皆奔魏。社仑掠五原以西诸部，走度漠北。〔柔然自此遂为魏患。据载记，以社仑为河西鲜卑，则柔然亦鲜卑种也。〕

     十一月，燕辽西王农败辟闾浑于龙水，〔郭缘生述征记曰：逢山在广固南二十里，洋水历其阴而东北流，世谓之石沟水，出委粟山北，而东注于巨洋水，谓之石沟口。然是水下流亦有时通塞，及其春夏水泛，川澜无辍，亦或谓之龙泉水。败，补迈翻。〕遂入临淄。十二月，燕主垂召农等还。

     秦主兴遣使与燕结好，〔使，疏吏翻。好，呼到翻。是岁前秦灭，通鉴始书后秦为秦。〕并送太子宝之子敏于燕，燕封敏为河东公。

     梁王干归自称秦王，大赦。〔自此以后，史以西秦别之。〕

     二十年〔（乙未、三九五）〕

     春，正月，燕主垂遣散骑常侍封则报聘于秦；〔散，悉亶翻。骑，奇寄翻。〕遂自平原狩于广川、勃海、长乐而归。〔汉高祖置信都郡，景帝二年，为广川国，明帝更名乐成，安帝改曰安平，晋改曰长乐郡，又别立广川郡。乐，音洛。〕

     西秦王干归以太子炽盘领尚书令，〔炽，昌志翻。〕左长史边芮为左仆射，右长史秘宜为右仆射，置官皆如魏武、晋文故事，然犹称大单于、大将军。〔单，音蝉。〕边芮等领府佐如故。

     薛干太悉伏自长安亡归岭北。〔岭北，谓九嵕岭北。十八年，太悉伏奔秦。〕上郡以西鲜卑杂胡皆应之。

     二月，甲寅，尚书令陆纳卒。

     三月，庚辰朔，日有食之。

     皇太子出就东宫，以丹杨尹王雅领少傅。

     时会稽王道子专权纵，嬖人赵牙本出倡优，〔少，诗照翻。会，工外翻。倡，音昌。〕茹千秋本钱唐捕贼吏，〔钱唐县，前汉属会稽郡，后汉属吴郡。钱唐记曰：郡议曹华信议立此塘以防海水，始开，募能致土一斛者即与钱一千。旬月之间，来者云集，塘未成而不复取，于是载土石者皆委之而去，塘以之成，故名钱塘。杨正衡曰：茹，音如，又而据翻；浙间旧有此姓。〕皆以谄赂得进。道子以牙为魏郡太守，千秋为骠骑咨议参军。〔骠，频召翻，今匹妙翻。骑，奇寄翻。〕牙为道子开东第，筑山穿池，〔为，于伪翻。〕功用巨万。帝尝幸其第，谓道子曰：「府内乃有山，甚善；然修饰太过。」道子无以对。帝去，道子谓牙曰：「上若知山是人力所为，尔必死矣！」牙曰：「公在，牙何敢死！」营作弥甚。千秋卖官招权，聚货累亿。博平令吴兴闻人奭上疏言之，〔博平县，汉东郡，晋属平原郡；江左属魏郡，与郡皆侨置。〕帝益恶道子，〔恶，乌路翻。〕而逼于太后，不忍废黜。乃握时望及所亲幸王恭、郗恢、殷仲堪、王珣、王雅等，使居内外要任以防道子；道子亦引王国宝及国宝从弟琅邪内史绪以为心腹。〔从，才用翻。〕由是朋党竞起，无复向时友爱之驩矣；太后每和解之。中书侍郎徐邈从容言于帝曰：〔从，千容翻。〕「汉文明主，犹悔淮南；世祖聪达，负愧齐王；〔淮南事见十四卷汉文帝六年。齐王事见八十一卷武帝太康四年。〕兄弟之际，实为深慎。会稽王虽有酣媟之累，〔媟，私列翻。累，力瑞翻。〕宜加弘贷，消散群议；外为国家之计，内慰太后之心。」帝纳之，复委任道子如故。〔复，扶又翻。〕

     初，杨定之死也，天水姜乳袭据上邽；夏，四月，西秦王干归遣乞伏益州帅骑六千讨之。左仆射边芮、民部尚书王松寿曰：「益州屡胜而骄，不可专任，必以轻敌取败。」干归曰：「益州骁勇，诸将莫及，〔帅，读曰率。骑，奇寄翻。骁，坚尧翻。将，即亮翻。〕当以重佐辅之耳。」乃以平北将军韦虔为长史，左禁将军务和为司马。〔务，姓也。古有务光。〕至大寒岭，〔大寒岭在上邽西。〕益州不设部伍，听将士游畋纵饮，令曰：「敢言军事者斩！」虔等谏不听，乳逆击，大破之。

     魏王珪叛燕，侵逼附塞诸部。五月，甲戌，燕主垂遣太子宝、辽西王农、赵王麟帅众八万，自五原伐魏，范阳王德、陈留王绍别将步骑万八千为后继。散骑常侍高湖谏曰：〔散，悉亶翻。骑，奇寄翻。〕「魏与燕世为婚姻，〔代王矢翼犍两娶于慕容，皆早卒。哀帝隆和元年，什翼犍纳女于燕，燕又以女妻之。〕彼有内难，燕实存之，〔事见一百六卷十一年及一百七卷十二年。难，乃旦翻。〕其施德厚矣，结好久矣。间以求马不获而留其弟，〔事见上卷十六年。好，呼到翻；下同。〕曲在于我，柰何遽兴兵击之！拓跋涉圭沈勇有谋，〔萧子显曰：珪，字涉圭。沈，持林翻。〕幼历艰难，兵精马强，未易轻也。皇太子富于春秋，志果气锐，今委之专任，〔【章：十二行本「任」作「征」；乙十一行本同；张校同。】〕必小魏而易之，〔易，以豉翻。〕万一不如所欲，伤威毁重，愿陛下深图之！」言颇激切，垂怒，免湖官，湖，泰之子也。〔前燕时，垂为车骑将军，以泰为从事中郎。〕

     六月，癸丑，燕太原元王楷卒。

     西秦王干归迁于西城。〔苑川西城也。〕

     秋，七月，三河王光帅十万伐西秦，〔帅，读曰率。〕西秦左辅密贵周、左卫将军莫者羖羝〔密以国为氏。姓谱：汉有尚书密忠。据通鉴下文，则以密贵为姓。莫者，夷复姓。〕劝西秦王干归称藩于光，以子敕勃为质。〔质，音致。〕光引兵还，干归悔之，杀周及羖羝。〔羖，音古。羝，音氐。〕

     魏张兖闻燕军将至，言于魏王珪曰：「燕狃于滑台、长子之捷，〔滑台事见上十七年；长子事见上年。狃，与忸同。杜预曰：忸，饧也。〕竭国之资力以来，有轻我之心，宜羸形以骄之，乃可克也。」〔羸，伦为翻。〕珪从之，悉徙部落畜产，西渡河千余里以避之。燕军至五原，降魏别部三万余家，〔降，户江翻。〕收穄田百余万斛，置黑城，〔黑城在五原河北。按魏书帝纪：登国五年，刘卫辰遣子直力鞮出稒阳塞，侵及黑城。从可知矣。〕进军临河，〔水经：河水自新秦中屈而南流，过五原、西安阳、成宜、宜梁、临沃、稒阳等县南。〕造船为济具。珪遣右司马许谦乞师于秦。

     秃发乌孤击乙弗、折掘等诸部，皆破降之，筑廉川堡而都之。〔乙弗、折掘二部，皆在秃发氏之西。廉川在湟中。降，户江翻。〕广武赵振，少好奇略，〔少，诗照翻。好，呼到翻。〕闻乌孤在廉川，弃家从之。乌孤喜曰：「吾得赵生，大事济矣！」拜左司马。三河王光封乌孤为广武郡公。

     有长星见自须女，至于哭星。〔天文志：须女四星。须，贱妾之称，妇职之卑者也。斗、牛、女，扬州分。虚二星、危三星，皆主死丧。哭泣、坟墓，四星，属危之下，主死丧、哭泣、为坟墓也。见，贤遍翻。〕帝心恶之，于华林园举酒祝之曰：〔晋都建康，仿洛都，起华林园。恶，乌路翻。〕「长星，劝汝一杯酒；自古何有万岁天子邪！」

     八月，魏王珪治兵河南；〔治，直之翻。〕九月，进军临河。燕太子宝列兵救济，暴风起，漂其船数十艘泊南岸。〔漂，纰招翻。艘，苏遭翻。〕魏获其甲士三百余人，皆释而遣之。

     宝之发中山也，燕主垂已有疾，既至五原，珪使人邀中山之路，伺其使者，尽执之。〔伺，相吏翻。使，疏吏翻。〕宝等数月不闻垂起居，珪使所执使者临河告之曰：「若父已死，何不早归！」宝等忧恐，士卒骇动。

     珪使陈留公虔将五万骑屯河东，东平公仪将十万骑屯河北，〔河水自金城过武威、天水、安定、北地郡界，率东北流，至朔方沃野县界，始屈而东南流。虔屯河东，仪屯河北，皆河曲之地，未渡河也。北史曰：仪据朔方。将，帅亮翻；下同。〕略阳公遵将七万骑塞燕军之南。遵，寿鸠之子也。〔寿鸠见一百四卷元年。〕秦主兴遣杨佛嵩将兵救魏。

     燕、魏相持积旬，赵王麟将慕舆嵩等以垂为实死，谋作乱，奉麟为主；事泄，嵩等皆死，宝、麟等内自疑。冬，十月，辛未，烧船夜遁。时河冰未结，宝以魏兵必不能渡，不设斥候。十一月，己卯，暴风，冰合，魏王珪引兵济河，留辎重，〔重，直用翻。〕选精锐二万余骑急追之。

     燕军至参合陂，有大风，黑气如堤，自军后来，临覆军上。〔覆，扶又翻。〕沙门支昙猛〔支者，昙猛之俗姓。昙，徒含翻。〕言于宝曰：「风气暴迅，魏兵将至之候，宜遣兵御之。」宝以去魏军已远，笑而不应。昙猛固请不已，麟怒曰：「以殿下神武，师徒之盛，足以横行沙漠，索虏何敢远来！〔太元十八年，慕容麟已知拓跋珪之必为燕患矣，今乃轻之如此，岂其心自疑而败宝之师邪﹖其后宝不能守中山而麟亦不能自立，同归于乱而已矣。索，昔各翻。〕而昙猛妄言惊众，当斩以徇！」昙猛泣曰：「苻氏以百万之师，败于淮南，正由恃众轻敌，不信天道故也！」〔事见一百四卷、五卷七年、八年。〕司徒德劝宝从昙猛言，宝乃遣麟帅骑三万居军后以备非常。〔帅，读曰率。骑，奇寄翻；下同。〕麟以昙猛为妄，纵骑游猎，不肯设备。宝遣骑还诇魏兵，〔诇，古永翻，又翾正翻。〕骑行十余里，即解鞍寝。

     魏军晨夜兼行，乙酉，暮，至参合陂西。燕军在陂东，营于蟠羊山南水上。〔水经注：可不难水出鴈门沃阳县东南六十里山下，西北流注沃水，合流而东，径参合县南。〕魏王珪夜部分诸将，〔分，扶问翻。〕掩覆燕军，士卒衔枚束马口潜进。丙戌，日出，魏军登山，下临燕营；燕军将东引，〔引而东行也。〕顾见之，士卒大惊扰乱。珪纵兵击之，燕兵走赴水，人马相腾蹑，压溺死者以万数。略阳公遵以兵邀其前，燕兵四五万人，一时放仗敛手就禽，其遗迸去者不过数千人，〔迸，北孟翻。〕太子宝等皆单骑仅免。杀燕右仆射陈留悼王绍，生禽鲁阳王倭奴、〔倭，乌禾翻。〕桂林王道成、济阴公尹国等文武将吏数千人，〔济，子礼翻。〕兵甲粮货以巨万计。道成，垂之弟子也。

     魏王珪择燕臣之有才用者代郡太守广川贾闺、闺从弟骠骑长史昌黎太守彝、太史郎晁〔【章：十二行本「晁」上有「辽东」二字；乙十一行本同；孔本同；张校同。】〕崇等留之，〔晁，直遥翻。〕其余欲悉给衣粮遣还，以招怀中州之人。中部大人王建曰：「燕众强盛，今倾国而来，我幸而大捷，不如悉杀之，则其国空虚，取之为易。〔易，以豉翻。〕且获寇而纵之，无乃不可乎！」乃尽坑之。十二月，珪还云中之盛乐。〔通鉴于惠帝元康五年，书定襄之盛乐故城，此书云中之盛乐；盖历代郡县废徙无常，前汉成乐县属定襄，后汉成乐县属云中。前书定襄之盛乐，此前汉之故城也；此书云中之盛乐，此后汉之故城也。〕

     燕太子宝耻于参合之败，请更击魏。司徒德言于燕主垂曰：「虏以参合之捷，有轻太子之心，宜及陛下神略以服之，不然，将为后患。」垂乃以清河公会录留台事，领幽州刺史，代高阳王隆镇龙城；以阳城王兰汗为北中郎将，代长乐公盛镇蓟；〔乐，音洛。蓟，音计。〕命隆、盛悉引其精兵还中山，期以明年大举击魏。

     是岁，秦主兴封其叔父绪为晋王，硕德为陇西王，弟崇为齐公，显为常山公。

     二十一年〔（丙申、三九六）〕

     春，正月，燕高阳王隆引龙城之甲入中山，军容精整，燕人之气稍振。〔汉人有言：「战胜之威，士气百倍；败军之卒，没世不复正。」此之谓也。〕

     休官权万世帅众降西秦。〔前年，乞伏干归称秦王，故称西秦以别于姚秦。帅，读曰率。降，户江翻。〕

     燕主垂遣征东将军平规发兵冀州。二月，规以博陵、武邑、长乐三郡兵反于鲁口，其从子冀州刺史喜谏，不听。〔从，才用翻。〕规弟海阳令翰亦起兵于辽西以应之。〔海阳县自汉以来属辽西郡。平规兄弟以燕兵败，故叛之。〕垂遣镇东将军余嵩击规，嵩败死。垂自将击规，至鲁口，规弃众，将妻子及平喜等数十人走渡河，垂引兵还。翰引兵趣龙城，〔趣，七喻翻。〕清河公会遣东阳公根等击翰，破之，翰走山南。〔白狼、徐无等山之南。〕

     三月，庚子，燕主垂留范阳王德守中山，引兵密发，踰青岭，经天门，〔青岭盖即广昌岭，在代郡广昌县南，所谓五回道也。其南层崖刺天，积石之峻，壁立直上，盖即天门也。〕凿山通道，出魏不意，直指云中。魏陈留公虔帅部落三万家镇平城；垂至猎岭，〔猎岭，在夏屋山东北，魏都平城，常猎于此。〕以辽西王农、高阳王隆为前锋以袭之。是时，燕兵新败，皆畏魏，惟龙城兵勇锐争先。虔素不设备，闰月，乙卯，燕军至平城，虔乃觉之，帅麾下出战，败死，燕军尽收其部落。魏王珪震布欲走，诸部闻虔死，皆有贰心，珪不知所适。〔虔勇盖代北，既败而死，故诸部皆贰。然天将亡燕，垂继以殒，此固非人力所能为也。帅，读曰率。怖，普布翻。〕

     垂之过参合陂也，见积骸如山，为之设祭，〔为，于伪翻。〕军士皆恸哭，声震山谷。垂凓愤呕血，由是发疾，乘马舆而进，顿平城西北三十里。太子宝等闻之，皆引还。燕军叛者奔告于魏云：「垂已死，舆尸在军。」魏王珪欲追之，闻平城已没，乃引还阴山。〔魏人有言，「死诸葛走□仲达。」拓跋珪闻慕容垂之死而不敢进，亦类是耳。〕

     垂在平城积十日，疾转笃，乃筑燕昌城而还。〔水经：燕昌城在平城北四十里。〕夏，四月，癸未，卒于上谷之沮阳，〔贤曰：沮阳县故城，在今妫州东。沮，音阻。垂年七十一。〕秘不发丧。丙申，至中山；戊戌，发丧，谥曰成武皇帝，庙号世祖。壬寅，太子宝即位，〔宝，字道佑，垂第四子也。〕大敕，改元永康。

     五月，辛亥，以范阳王德为都督冀&#8231;兖&#8231;青&#8231;徐&#8231;荆&#8231;豫六州诸军事、车骑大将军、冀州牧，镇邺；辽西王农为都督并&#8231;雍&#8231;益&#8231;梁&#8231;秦&#8231;凉六州诸军事、并州牧，镇晋阳。〔雍，于用翻。〕又以安定王库専官伟为太师，〔専，奴沃翻。〕夫余王蔚为太傅。〔余蔚，夫余王子也，燕王皝破夫余得之，燕亡，入秦，秦乱，复归燕，燕主垂封为扶余王。〕甲寅，以赵王麟领尚书左仆射，高阳王隆领右仆射，长乐公盛为司隶校尉，宜都王凤为冀州刺史。

     乙卯，以散骑常侍彭城刘该为徐州刺史，镇鄄城。〔散，悉亶翻。骑，奇寄翻。鄄，吉掾翻。〕

     甲子，以望蔡公谢琰为尚书左仆射。〔望蔡县属豫章郡。沈约曰：汉灵帝中平中，汝南上蔡民分徙此城，立县名上蔡，晋武帝太康元年，更名。宋白曰：以上蔡人思本土，故曰望蔡。〕

     初，燕王垂先段后生子令、宝，后段后生子朗、鉴，爱诸姬子麟、农、隆、柔、熙。宝初为太子，有美称，〔称，昌孕翻，名誉也。〕已而荒怠，中外失望。后段后尝言于垂曰：〔燕王垂初娶段氏，以可足浑后之谗而死，后即位，追尊为后。复纳段氏为后，故史书后段后以别之。〕「太子遭承平之世，足为守成之主；今国步艰难，恐非济世之才。辽西、高阳二王，陛下之贤子，宜择一人，付以大业。赵王麟奸诈强愎，〔愎，弼力翻。〕异日必为国家之患，宜早图之。」宝善事垂左右，左右多誉之，〔誉，音余。〕故垂以为贤，谓段后曰：「汝欲使我为晋献公乎！」〔晋献公信骊姬之谗，杀太子申生。〕段氏泣而退，告其妹范阳王妃曰：「太子不才，天下所知，吾为社稷言之，〔为，于伪翻。〕主上乃以吾为骊姬，何其苦哉！观太子必丧社稷，〔丧，息浪翻。〕范阳王有非常器度，若燕祚未尽，其在王乎！」宝及麟闻而恨之。

     乙丑，宝使麟谓段氏曰：「后常谓主上不能守大业，今竟能不﹖〔不，读曰否。〕宜早自裁，以全段宗！」段氏怒曰：「汝兄弟不难逼杀其母，况能守先业乎！吾岂爱死，但念国亡不久耳。」遂自杀。宝议以段后谋废适统，〔适，读曰嫡。〕无母后之道，不宜成丧。群臣咸以为然。中书令眭邃扬言于朝曰：〔眭，息浪翻。扬，音扬。大言而疾曰扬。朝，直遥翻。〕「子无废母之义，汉安思阎后亲废顺帝，〔事见五十卷汉安帝延光三年。〕犹得配飨太庙，况先后暧昧之言，虚实未可知乎！」乃成丧。

     六月，癸酉，魏王珪遣将军王建等击燕广宁太守刘亢泥，斩之，〔广宁县，汉属上谷郡，晋太康中，分置广宁郡。亢，苦浪翻。〕徙其部落于平城。燕上谷太守开封公详弃郡走。详、皝之曾孙也。

     丁亥、魏贺太妃卒。〔魏王珪之母也。〕

     燕主宝定士族旧籍，分辨清浊，校阅户口，罢军营封荫之户，悉属郡县；〔军营封荫之户，盖诸军庇占以为部曲者。〕由是士民嗟怨，始有离心。〔斯事行之，未必非也；但慕容宝即位之初，国师新败，又遭大丧，下之怀反侧者多，未可遽行耳。大学曰：物有本末，事有先后，知所先后，则近道矣。〕

     三河王吕光即天王位，国号大凉，大赦，改元龙飞；〔吕光，字世明，略阳氐也，父婆楼，为苻坚佐命。〕备置百官，以世子绍为太子，封子弟为公侯者二十人；以中书令王详为尚书左仆射，著作郎段业等五人为尚书。

     光遣使者拜秃发乌孤为征南大将军、益州牧、左贤王。乌孤谓使者曰：「吕王诸子贪淫，〔光诸子见于史者，纂、弘、绍、覆。〕三甥暴虐，〔光甥石聪谮杀杜进；余二人当考。〕远近愁怨，吾安可违百姓之心，受不义之爵乎！吾当为帝王之事耳。」乃留其鼓吹、羽仪，〔吹，昌瑞翻。〕谢而遣之。

     平规收合余党据高唐，〔高唐县，自汉以来属平原郡。〕燕主宝遣高阳王隆将兵讨之；〔将，即亮翻。〕东土之民，素怀隆惠，迎候者属路。〔相属于路也。属，之欲翻。〕秋，七月，隆进军临河，规弃高唐走。隆遣建威将军慕容进等济河追之，斩规于济北。〔于济，子礼翻。〕平喜奔彭城。

     纳故中书令王献之女为太子妃。献之，羲之之子也。〔羲之，王导之从子。〕

     魏群臣劝魏王珪称尊号，珪始建天子旌旗，出警入跸，改元皇始。〔珪，什翼犍之嫡孙，寔之子，详见一百四卷元年。自苻坚淮、淝之败，至是十有四年矣，关、河之间，戎狄之长，更兴迭仆，晋人视之，漠然不关乎其心。拓跋珪兴而南、北之形定矣。南、北之形既定，卒之南为北所并。呜呼！自隋以后，名称扬于时者，代北之子孙十居六七矣，氏族之辨，果何益哉！〕参军事上谷张恂劝珪进取中原，珪善之。

     燕辽西王农悉将部曲数万口之并州，〔将，即亮翻。之，往也。〕并州素乏储郞，〔郞，丈里翻。〕是岁早霜，民不能供其食，又遣诸部护军分监诸胡，〔监，工衔翻。〕由是民夷俱怨，潜召魏军。八月，己亥，魏王珪大举伐燕，〔兵无内应与必胜之计，不可大举。〕步骑四十余万，南出马邑，踰句注，〔句，音钩。〕旌旗二千余里，鼓行而进。左将军鴈门李栗将五万骑为前驱，别遣将军封真等从东道出军都，袭燕幽州。〔魏书官氏志：拓跋诘汾时，余部诸姓内入者有是贲氏，后改为封氏。军都县，前汉属上谷郡，后汉属广阳郡，晋属燕国；有军都关。贤曰：今幽州昌平县有军都山，在西北。〕

     燕征北大将军、幽&#8231;平二州牧、清河公会母贱而年长，〔长，知两翻。〕雄俊有器艺，燕主垂爱之。宝之伐魏也，垂命会摄东宫事、总录，礼遇一如太子。〔总录，谓总录朝政也。〕及垂伐魏，命会镇龙城，委以东北之任，国官府佐，皆选一时才望。垂疾笃，遗言命宝以会为嗣；而宝爱少子濮阳公策，意不在会。长乐公与会同年，耻为之下，〔少，诗照翻。濮，博木翻。乐，音洛。〕乃与赵王麟共劝宝立策，宝从之。乙亥，立妃段氏为皇后，策为皇太子，会、盛皆进爵为王。策年十一，素憃弱，〔憃，与戆同，陟降翻，愚也。〕会闻之，心愠怼。〔愠，于问翻。怼，直类翻。〕

     九月，章武王宙奉燕主垂及成哀段后之丧葬于龙城宣平陵，〔成哀后，即宝所杀后母段氏也。〕宝诏宙悉徙高阳王隆参佐、部曲、家属还中山，〔隆去年自龙城还中山，会实代之，故令遣还其部曲参佐。〕会违诏，多留部曲不遣。宙年长属尊，〔长，知两翻。〕会每事陵侮之，见者皆知其有异志。〔为宝、会父子相图张本。〕

     戊午，魏军至阳曲，〔阳曲县自汉以来属太原郡。宋白曰：阳曲县故城，在太原县北四十五里，后汉末所移也。隋文帝改为阳直，寻又改为汾阳县。〕乘西山，临晋阳，遣骑环城大噪而去。〔骑，奇寄翻。环，音宦。〕燕辽西王农出战，大败，奔还晋阳，司马慕舆嵩闭门拒之。〔前有慕舆嵩以谋奉赵王麟为变而诛。此又一人。〕农将妻子帅数千骑东走，魏中领将军长孙肥追之，〔中领将军，魏所置，犹魏、晋之中领军也。帅，读曰率。〕及于潞川，严：「川」改「州」。】〕获农妻子。燕军尽没，农被创，独与三骑逃归中山。〔被，皮义翻。创，初良翻。〕

     魏王珪遂取并州。初建台省，置刺史、太守、尚书郎以下官，悉用儒生为之。士大夫诣军门，无少长，皆引入存慰，使人人尽言，〔少，诗照翻。长，知两翻。〕少有才用，咸加握叙。〔史言拓跋珪所以能取中原。少，诗沼翻。〕己未，遣辅国将军奚收略地汾川，〔「奚收」，当作「奚牧」。〕获燕丹杨王买德及离石护军高秀和。〔离石县自汉以来属西河郡，燕置护军以统稽胡。〕以中书待郎张恂等为诸郡太守，招抚离散，劝课农桑。

     燕主宝闻魏军将至，议于东堂。中山尹苻谟曰：「今魏军众强，千里远鬬，乘胜气锐，若纵之使入平土，不可敌也，宜杜险以拒之。」〔苻谟降燕见一百六卷十一年。〕中书令眭邃曰：「魏多骑兵，往来剽速，〔剽，匹妙翻。〕马上赍粮，不过旬日；宜令郡县聚民，千家为一堡，深沟高垒，清野以待之，彼至无所掠，不过六旬，食尽自退。」尚书封懿曰：「今魏兵数十万，天下之勍敌也，〔勍，渠京翻。〕民虽筑堡，不足以自固，是聚兵及仏以资之也。且动摇民心，示之以弱，不如阻关拒战，计之上也。」赵王麟曰：「魏今乘胜气锐，其锋不可当，宜完守中山，待其弊而乘之。」于是修城积粟，为持久之备。〔不据险拒战而婴城自守，此慕容宝所以败也。〕命辽西王农出屯安喜，〔安喜，前汉之安险县也，后汉章帝改曰安喜，属中山郡。〕军事动静，悉以委麟。〔为麟叛宝张本。〕

     帝嗜酒，流连内殿，醒治严：「治」改「日」。】〕既少，〔言昏醉之时多，醒而治事之时少也。〕外人罕得进见。〔见，贤遍翻。〕张贵人宠冠后宫，〔冠，古玩翻。〕后宫皆畏之。庚申，帝与后宫宴，妓乐尽侍；〔妓，渠绮翻。〕时贵人年近三十，帝戏之曰：「汝以年亦当废矣，吾意更属少者。」〔近，其靳翻。属，之欲翻。少，诗照翻。〕贵人潜怒，向夕，帝醉，寝于清暑殿，〔清暑殿，帝所作。〕贵人徧饮宦者酒，散遣之，使婢以被蒙帝面，弒之，重赂左右，云「因魇暴崩」。〔饮，于鸩翻。，瘣，于琰翻。广韵曰：睡中魇。毛晃曰：气窒心惧而神乱则魇。〕时太子闇弱，会稽王道子昏荒，〔会，工外翻。〕遂不复推问。〔复，扶又翻；下同。〕王国宝夜叩禁门，欲入为遗诏，侍中王爽拒之曰：「大行晏驾，皇太子未至，敢入者斩！」国宝乃止。爽，恭之弟也。辛酉，太子即皇帝位，大赦。

     癸亥，有司奏：会稽王道子宜进位太傅、扬州牧，假黄钺，诏内外众事动静咨之。

     安帝幼而不慧，〔杜预曰：不慧，世所谓白痴。〕口不能言，至于寒暑饥饱亦不能辨，饮食寝兴皆非己出。母弟琅邪王德文，性恭谨，常侍左右，为之节适，始得其宜。〔节适，谓事为之节以适其口体。为，于伪翻。〕

     初，王国宝党附会稽王道子，〔王国宝党附道子，事始一百五卷八年。〕骄纵不法，屡为御史中丞褚粲所纠。国宝起斋，侔清暑殿，孝武帝甚恶之；〔恶，乌路翻。〕国宝惧，遂更求媚于帝而疏道子，帝复宠昵之。〔昵，尼质翻。〕道子大怒，尝于内省面责国宝，以剑掷之，旧好尽矣。〔好，呼到翻。〕及帝崩，国宝复事道子，与王绪共为邪谄，道子更惑之，倚为心腹，遂参管朝权，威震内外，并为时之所疾。

     王恭入赴山陵，每正色直言，道子深惮之。恭罢朝，叹曰：「榱栋虽新，〔朝，直遥翻；下同。榱，所追翻。秦曰屋椽，齐、鲁曰桷，周曰榱。〕便有黍离之叹！」〔周大夫行役过故宗庙宫室，尽为禾黍，故作黍离之诗。〕绪说国宝，〔说，输芮翻。〕因恭入朝，劝相王伏兵杀之，国宝不许。道子欲辑和内外，乃深布腹心于恭，冀除旧恶；而恭每言及时政，辄厉声色。道子知恭不可和协，遂有相图之志。

     或劝恭因入朝以兵诛国宝，恭以豫州刺史庾楷士马甚盛，党于国宝，惮之，不敢发。王珣谓恭曰：「国宝虽终为祸乱，要之罪逆未彰，今遽先事而发，必大失朝野之望。况拥强兵窃发于京辇，谁谓非逆！国宝若遂不改，恶布天下，然后顺众心以除之，亦无忧不济也。」恭乃止。既而谓珣曰：「比来视君一似胡广。」〔谓依违于权奸之间以保禄位。比，毗至翻，近也。〕珣曰：「王陵廷争，陈平慎默，但问岁晏何如耳！」〔谓王陵以廷争失位，陈平以慎默终能安刘。争，读曰诤。〕

     冬，十月，甲申，葬孝武帝于隆平陵。王恭还镇，将行，谓道子曰：「主上谅闇，〔闇，读如阴。〕豚宰之任，伊、周所难，愿大王亲万几，纳直言，放郑声，远佞人。」〔几，与机同。远，于愿翻。〕国宝等愈惧。

     魏王珪使冠军将军代人于栗磾、〔魏书官氏志：拓跋诘汾时，余部诸姓内入者有勿忸于氏，后改为于氏。冠，古玩翻。磾，丁奚翻。〕宁朔将军公孙兰帅步骑二万，潜自晋阳开韩信故道。〔韩信自井陉伐赵之故路也。帅，读曰率。骑，奇寄翻。〕己酉，珪自井陉趋中山。李先降魏，〔去年，李先自西燕归燕。趋，七喻翻。降，户江翻。〕珪以为征东左长史。

     西秦凉州牧轲弹与秦州牧益州不平，轲弹奔凉。

     朞魏王珪进攻常山，拔之，获太守苟延；自常山以东守宰，或走或降，诸郡县皆附于魏，惟中山、邺、信都三城为燕守。〔中山，燕都，慕容德守邺，慕容凤守信都，皆重镇也。为，于伪翻。〕十一月，珪命东平公仪将五万骑攻邺，冠军将军王建、左将军李粟攻信都。戊午，珪进军中山；己未，攻之。燕高阳王隆守南郭，帅众力战，自旦至晡，杀伤数千人，魏兵乃退。珪谓诸将曰：「中山城固，宝必不肯出战，急攻则伤士，久围则费粮，不如先取邺、信都，然后图之。」丁卯，珪引兵而南。

     章武王宙自龙城还，闻有魏寇，驰入蓟，与镇北将军阳城王兰乘城固守。兰，垂之从弟也。〔从，才用翻。〕魏别将石河头攻之，不克，〔魏书官氏志：拓跋诘汾时，余部诸姓内入者有嗢石兰氏，后为石氏。退屯渔阳。〔渔阳县，汉属渔阳郡，晋省。〕

     珪军于鲁口，博陵太守申永奔河南，高阳太守崔宏奔海渚。〔海渚，海中州也。〕珪素闻宏名，遣骑追求，获之，以为黄门侍郎，与给事黄门侍郎张衮对掌机要，创立制度。〔为崔宏父子贵显于魏张本。〕博陵令屈遵降魏，〔屈，居勿翻。降，户江翻。〕珪以为中书令，出纳号令，兼总文诰。

     燕范阳王德使南安王青等夜击魏军于邺下，破之，魏军退屯新城。〔新城，即燕主垂攻邺所筑者也。〕青等请追击之，别驾韩辺曰：〔辺，章卓。〕「古人先计而后战。魏军不可击者四：悬军远客，利在野战，一也；深入近畿，顿兵死地，二也；前锋既败，后阵方固，三也；彼众我寡，四也。官军不宜动者三：自战其地，一也；〔自战其地者，众易败散。〕动而不胜，众心难固，二也；城隍未修，敌来无备，三也。今魏无资粮，不如深垒固军以老之。」德从之，召青还。青，详之兄也。

     十二月，魏辽西公贺赖卢帅骑二万会东平公仪攻邺。赖卢，讷之弟也。〔为贺赖卢降慕容德张本。按魏书官氏志，内入诸姓有贺赖氏，北方有贺兰氏，后皆为贺氏，盖内入者为贺赖氏，留北方者为贺兰氏。「兰」、「赖」语转耳。又匈奴诸种亦有贺赖氏。〕

     魏别部大人没根有胆勇，魏王珪恶之。〔恶，乌路翻。〕没根惧诛，己丑，将亲兵数十人降燕，燕主宝以为镇东大将军，封鴈门公。没根求还袭魏，宝难与重兵，给百余骑。没根效其号令，夜入魏营，至中仗，珪乃觉之，狼狈惊走，没根以所从人少，不能坏其大众，多获首虏而还。〔史言慕容宝不能因降人为间以破魏。少，诗沼翻。坏，音怪。〕

     杨盛遣使来请命；诏拜盛镇南将军、仇池公。盛表苻宣为平北将军。

     是岁，越质诘归帅户二万叛西秦降于秦，〔越质诘归降西秦，见上卷十六年。帅，读曰率；下同。〕秦人处之成纪，〔成纪县自汉以来属天水郡。处，昌吕翻。〕拜镇西将军、平襄公。

     秦陇西王硕德攻姜乳于上邽，乳率众降。秦以硕德为秦州牧，镇上邽；征乳为尚书。强熙、权千成帅众三万共围上邽，硕德击破之，熙奔仇池，遂来奔。硕德西击千成于略阳，千成降。

     西燕既亡，其所署河东太守柳恭等各拥兵自守。秦主兴遣晋王绪攻之，恭等临河拒守，绪不得济。

     初，永嘉之乱，汾阴薛氏聚其族党，阻河自固，不仕刘、石。及苻氏兴，乃以礼聘薛强，拜镇东将军，强引秦兵自龙门济，〔魏土地记曰：梁山北有龙门山，大禹所凿，通孟津河口，广八十步，岩际镌迹，遗功尚存。梁山在冯翊夏阳县西北。〕遂入蒲阪，恭等皆降，兴以绪为并、冀二州牧，镇蒲阪。

