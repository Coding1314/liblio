卷第一百一十四【晋纪三十六】起旃蒙大荒落（乙巳），尽着雍涒滩（戊申），凡四年。

     安皇帝己

     义熙元年〔（乙巳、四○五）〕

     春，正月，南阳太守扶风鲁宗之起兵袭襄阳，桓蔚走江陵。〔蔚，纡勿翻。〕乙丑，刘毅等诸军至马头。桓振挟帝出屯江津，〔江津戍在江陵，南临江浒。荆州记曰：江陵县东三里有津乡。水经注：江陵城南有马牧城。此洲始自枚回下迄于此，长七十余里，洲上有奉城，江津长所治。〕遣使求割江、荆二州，奉送天子；毅等不许。辛卯，宗之击破振将温楷于柞溪，〔水经注：柞溪水出江陵县北，盖诸池散流，咸所会合，积以成川，东流径鲁宗之垒南，又东注船官湖。将，即亮翻。柞，才各翻，又音作。〕进屯纪南。〔郡国志：江陵县北十余里有纪南城。〕振留桓谦、冯该守江陵，引兵与宗之战，大破之。刘毅等击破冯该于豫章口，〔水经注：江水过江陵而东，得豫章口，夏水所通也；西北有豫章冈，盖因冈而得名，其地去江陵城二十里。〕桓谦弃城走。毅等入江陵，执卞范之等，斩之。桓振还，望见火起，知城已陷，其众皆溃，振逃于涢川。〔水经注：涢水出汉南阳郡蔡阳县东南大洪山，东南流，过随县西，又南过江夏安陆县西，又东南入于夏。涢，音云。

     乙未，诏大处分悉委冠军将军刘毅。〔处，昌吕翻。分，扶问翻。冠，古玩翻。〕

     戊戌，大赦，改元，惟桓氏不原；以桓冲忠于王室，特宥其孙胤。以鲁宗之为雍州刺史，毛璩为征西将军、都督益&#8231;梁&#8231;秦&#8231;凉&#8231;宁五州诸军事，璩弟瑾为梁、秦二州刺史，瑗为宁州刺史，〔雍，于用翻。璩，求于翻。瑾，渠吝翻。瑗，于眷翻。〕刘怀肃追斩冯该于石城，桓谦、桓怡、桓蔚、桓谧、何澹之、温楷皆奔秦。〔蔚，纡勿翻。澹，徒翻。〕怡，弘之弟也。〔桓弘死见上卷上年。〕

     燕王熙伐高句丽。〔句，如字，又音驹。丽，力知翻。〕戊申，攻辽东；城且陷，熙命将士：「毋得先登，俟爕平其城，朕与皇后乘辇而入。」〔爕，楚限翻。〕由是城中得严备，不克而还。〔后齐高纬之攻晋州，亦若是矣。还，从宣翻，又如字。〕

     秦王兴以鸠摩罗什为国师，奉之如神，亲帅群臣及沙门听罗什讲佛经，〔帅，读曰率；下同。〕又命罗什翻译西域经、论三百余卷，〔古之译者传四夷之言；今罗什翻夷言为华言，故曰译。〕大营塔寺，沙门坐禅者常以千数。〔禅，静也，寂也。传灯录曰：禅有五：有凡夫禅，有外道禅，有小乘禅，有大乘禅，有最上乘禅。禅，时连翻。〕公卿以下皆奉佛，由是州郡化之，事佛者十室而九。

     乞伏干归击吐谷浑大孩，大破之，俘万余口而还；大孩走死胡园。〔晋书圣谷浑传：吐谷浑王乌纥堤，一名大孩。「胡园」作「胡国」。孩，何开翻。〕视罴世子树洛干帅其余众数千家奔莫何川，〔莫何川在西倾山东北。西倾，亦名嵹台山。帅，读曰率。〕自称车骑大将军、大单于、吐谷浑王。〔骑，奇寄翻。单，音蝉。〕树洛干轻傜薄赋，信赏必罚，吐谷浑复兴，〔复，扶又翻。〕沙、漒诸戎皆附之。〔段国曰：浇河郡西南一百七十里有黄沙，南北一百二十里，东西七十里，西极大杨川，望之若人委糒糠于地，不生草木，荡然黄沙，周迎数百里。洮水出嵹台山东北，径吐谷浑中。自洮、嵹南北三百里中，地草皆是龙须，而无樵柴，谓之嵹川。嵹，渠良翻。〕

     西凉公暠自称大将军、大都督、领秦&#8231;凉二州牧，〔暠，古老翻。〕大赦，改元建初，遣舍人黄始梁兴间行奉表诣建康。〔间，古苋翻。〕

     二月，丁巳，留台备法驾迎帝于江陵，刘毅、刘道规留屯夏口，〔夏，户雅翻。〕何无忌奉帝东还。

     初，毛璩闻桓振陷江陵，帅众三万顺流东下，将讨之，使其弟西夷校尉瑾、蜀郡太守瑗山外水，〔璩，求于翻。瑾，渠吝翻。瑗，于眷翻。蜀有内水、外水。内水，涪水也；外水，即蜀江发源于岷山者。〕参军巴西谯纵、侯晖出涪水。蜀人不乐远征，晖至五城水口，〔涪，音浮。乐，音洛。水经注：涪水自南安郡南流，其枝流西径广汉五城县为五城水，又西至成都入于江。又曰：江水东绝绵、洛，径五城界至广都北岸，南入于江，谓之五城水口，斯为北江。沈约宋志：五城县属广汉郡，晋武帝咸宁四年立。华阳国志云：汉时立仓，发五县人，尉部主之，晋因立五城县，在五城山。按五代志，蜀郡玄武县，旧曰伍城。玄武县，唐属梓州。〕与巴西阳昧谋作乱。〔昧，莫葛翻。〕纵为人和谨，蜀人爱之，晖、昧共逼纵为主。纵不可，走投于水；引出，以兵逼纵登舆。纵又投地，叩头固辞，晖缚纵于舆。还，袭毛瑾于涪城，杀之，〔涪，音浮。〕推纵为梁、秦二州刺史。璩至略城，〔据晋书毛璩传，略城去成都四百里。〕闻变，奔还成都，遣参军王琼将兵讨之，〔将，即亮翻。〕为纵弟明子所败，〔败，补迈翻。〕死者什八九。益州营户李腾开城纳纵兵，〔民有流离逃叛分配军营者为营户。〕杀璩及弟瑗，灭其家。纵称成都王，以明子为巴州刺史，屯白帝。于是蜀大乱，汉中空虚，氐王杨盛遣其兄子平南将军抚据之。

     癸亥，魏主珪还自豺山，罢尚书三十六曹。〔魏三十六曹始见于一百九卷隆安元年。〕

     三月，桓振自郧城袭江陵，〔杜预曰：江夏云杜县东南有郧城，古郧子之国。郧，音云。张先逃于涢川，郧城盖在涢川也。涢，音云。〕荆州刺史司马休之战败，奔襄阳，振自称荆州刺史。建威将军刘怀肃自云杜引兵驰赴，与振战于沙桥；〔沙桥在江陵城北。〕刘毅遣广武将军唐兴助之，临陈斩振，〔陈，读曰阵。〕复取江陵。〔复，扶又翻；下复诣、寻复、复说同。〕

     甲午，帝帝建康。乙未，百官诣阙请罪，诏令复职。

     尚书殷仲文以朝廷音乐未备，言于刘裕，请治之。〔治，直之翻。〕裕曰：「今日不暇给，且性所不解。」〔解，户买翻，晓也；下同。〕仲文曰：「好之自解。」裕曰：「正以解则好之，故不习耳。」〔英雄之言，政自度越常流；世之嗜音者，可以自省矣。好，呼到翻。〕

     庚子，以琅邪王德文为大司马，武陵王遵为太保，刘裕为侍中、车骑将军、都督中外诸军事，徐、青二州刺史如故，刘毅为左将军，何无忌为右将军、督豫州&#8231;扬州五郡军事、豫州刺史，刘道规为辅国将军、督淮北诸军事、并州刺史，魏咏之为征虏将军、吴国内史。裕固让不受；加录尚书事，又不受，屡请归藩。〔归藩，归京口也。〕诏百官敦劝，帝亲幸其第；裕惶惧，复诣阙陈请，乃听归藩。以魏咏之为荆州刺史，代司马休之。

     初，刘毅尝为刘敬宣宁朔参军，〔刘敬宣为宁朔将军，毅为参军。〕时人或以雄杰许之。敬宣曰：「夫非常之才自有调度，〔调，徒吊翻。〕岂得便谓此君为人豪邪！此君之性，外宽而内忌，自伐而尚人，若一旦遭遇，亦当以陵上取祸耳。」〔敬宣之论毅，其知之固审矣，然几以此掇祸；圣人包周身之防，正为是耳。〕毅闻而恨之。及敬宣为江州；辞以无功，不宜授任先于毅等，〔筅，悉荐翻。〕裕不许。毅使人言于裕曰：「刘敬宣不豫建义。猛将劳臣，方须叙报，〔将，即亮翻。〕如敬宣之比，宜令在后。若使君不忘平生，〔裕参刘牢之军事，牢之父子雅敬待之，故云然。〕正可为员外常侍耳。〔员外散骑常侍，魏末置。〕闻已授郡，实为过优；〔敬宣自北来归，裕以为晋陵太守。〕寻复为江州，尤用骇惋。」〔惋，乌贯翻。〕敬宣愈不自安，自表解职，乃召还为宣城内史。

     夏，四月，刘裕旋镇京口，改授都督荆、司等十六州诸军事，加领兖州刺史。

     卢循遣使贡献。〔使，疏吏翻。〕时朝廷新定，未暇征讨；壬申，以循为广州刺史，徐道覆为始兴相。循遗刘裕益智粽，〔遗，于季翻。本草曰：益智子生昆仑国，今岭南州郡往往有之。顾微交州记曰：益智叶如蘘荷，茎如竹箭，子从心出，一枝有十子，子肉白滑，四破去之，密煮为粽，味辛。粽，作弄翻，角黍也。〕裕报以续命汤。〔循以益智调裕，裕以续命报之，此兵机也。〕

     循以前琅邪内史王诞为平南长史。诞说循曰：「诞本非戎旅，在此无用；〔说，输芮翻。王氏，江南衣冠称首，故云本非戎旅。〕素为刘镇军所厚，若得北归，必蒙寄任，公私际会，仰答厚恩。」循甚然之。刘裕与循书，令遣吴隐之还，循不从。诞复说循曰：〔复，扶又翻。〕「将军今留吴公，公私非计。刘伯符岂不欲留华子鱼邪﹖但以一境不容二耳。」于是循遣隐之与诞俱还。〔元兴元年，桓玄流王诞于岭南。二年，卢循破广州，虏吴隐之，诞并没于循所。汉献帝建安四年，华歆以豫章归孙刺；策死，曹操表召歆，孙权遣还许。华，户化翻。〕

     初，南燕王备德仕秦为张掖太守，〔事见一百二卷海西公太和五年。〕其兄纳与母公孙氏居于张掖。备德之从秦王坚寇淮南也，〔寇淮南见一百五卷孝武帝太元八年。〕留金刀与其母别。备德与燕王垂举兵于山东，张掖太守苻昌收纳及备德诸子，皆诛之，公孙氏以老获免，纳妻段氏方娠，未决。狱掾呼延平，备德之故吏也，〔掾，于绢翻。〕窃以公孙氏及段氏逃于羌中。段氏生子超，十岁而公孙氏病；临卒，以金刀授超曰：「汝得东归，当以此刀还汝叔也。」呼延平又以超母子奔凉。及吕隆降秦，超随凉州民徙长安。〔秦徙凉州民事见上卷元兴二年。〕平卒，段氏为超娶其女为妇。

     超恐为秦人所录，〔为，于伪翻。录，采也，收也。为所收采，则不得归南燕矣。〕乃得狂行乞；秦人贱之，惟东平公绍见而异之，言于秦王兴曰：「慕容超姿干緕伟，〔緕，公回翻。〕殆非真狂，愿微加官爵以縻之。」兴召见，与语，超故为谬对，或问而不答。兴谓绍曰：「谚云『妍皮不裹痴骨』，徒妄语耳。」乃罢遣之。

     备德闻纳有遗腹子在秦，遣济阴人吴辩往视之，〔济，子礼翻。〕辩因乡人宗正谦卖卜在长安，以告超。〔宗正，以官为氏。〕超不敢告其母妻，潜与谦变姓名逃归南燕。行至梁父，〔父，音甫。〕镇南长史悦寿以告兖州刺史慕容法。〔南燕以法为兖州刺史，镇梁父。〕法曰：「昔汉有卜者诈称卫太子，〔见二十三卷汉昭帝始元五年。〕今安知非此类也！」不礼之。超由是与法有隙。〔为超立、法谋反张本。〕

     备德闻超至，大喜，遣骑三百迎之。〔骑，奇寄翻；下同。〕超至广固，以金刀献于备德；备德恸哭，悲不自胜。〔胜，音升。〕封超为北海王，拜侍中、骠骑大将军、司隶校尉、〔骠，匹妙翻。〕开府，妙选时贤，为之僚佐。备德无子，欲以超为嗣。超入则侍奉尽欢，出则倾身下士，〔下，户嫁翻。〕由是内外誉望翕然归之。

     五月，桂阳太守章武王秀〔义阳王望子河间王洪生子威，徙封章武，传至孙，无嗣，河间王钦以子范之继之。秀，范之子也。〕及益州刺史司马轨之谋反，伏诛。秀妻，桓振之妹也，故自疑而反。

     桓玄余党桓亮、苻宏等拥众寇乱郡县者以十数，刘毅、刘道规、檀祗等分兵讨灭之，荆、相、江、豫皆平。诏以毅为都督淮南等五郡军事、豫州刺史，〔淮南、庐江、历阳、晋熙、安丰，凡五郡。〕何无忌为都督江东五郡军事、会稽内史。〔会，工外翻。〕

     北青州刺史刘该反，引魏为援，〔隆安五年，刘该固尝降魏矣。沈约曰：江左青州治广陵。〕清河、阳平二郡太守孙全聚众应之。六月，魏豫州刺史索度真、大将斛斯兰〔斛斯，亦虏姓也。〕寇徐州，围彭城。刘裕遣其弟南彭城内史道怜、东海太守孟龙符将兵救之，〔将，即亮翻。〕斩该及全，魏兵败走。龙符，怀玉之弟也。

     秦陇西公硕德伐仇池，屡破杨盛兵；将军敛俱攻汉中〔敛，羌之种姓；俱，其名。〕拔成固，徙流民三千余家于关中秋，七月，杨盛请降于秦。〔降，户江翻。〕秦以盛为都督益&#8231;宁二州诸军事、征南大将军、益州牧。

     刘裕遣使求和于秦，〔使，疏吏翻。〕且求南乡等诸郡，秦王兴许之。群臣咸以为不可，兴曰：「天下之善一也。刘裕拔起细微，能诛讨桓玄，兴复晋室，内厘庶政，外修封疆，吾何惜数郡，不以成其美乎！」遂割南乡、顺阳、新野、舞阴等十二郡归于晋。〔隆安二年，淮、汉以北多降于秦，此十二郡盖皆在汉北。汉建安中，割南阳右壤为南乡郡；晋立顺阳郡，以南乡为县，盖其后复分立郡也。按晋南乡郡，秦汉阴县及酇县之地，今为光化军。舞阴县属南阳郡，未知立郡之始。〕

     八月，燕辽西太守邵频有罪，亡命为盗；九月，中常侍郭仲斩之。

     汝水竭，〔「汝」当作「女」。郭缘生述征记：齐桓公耱齐城南二十里，耱东有女水。或曰：齐桓公女耱在其上，故以名水。女水导川东北流，甚有神焉；化隆则水生，政薄则津竭。地理志：葂头山，女水所山，东北至临菑入巨淀。巨淀即汉巨定地。晋书地理志：女水出齐国东安平县东北。〕南燕主备德恶之，〔恶，乌路翻。〕俄而寝疾；北海王超请祷之，备德曰：「人主之命，短长在天，非汝水所能也。」固请，不许。

     戊午，备德引见群臣于东阳殿，〔见，贤遍翻。〕议立超为太子。俄而地震，百官惊恐，备德亦不自安，还宫。是夜，疾笃，瞑不能言。段后大呼曰：「今召中书作诏立超，可乎﹖」〔呼，火故翻。〕备德开目颔之。乃立超为皇太子，大赦。备德寻卒。〔年七十。〕为十余棺，夜，分出四门，潜瘗山谷。〔瘗，一计翻。〕

     己未，超即皇帝位，〔超，子祖明，德兄北海王纳之子。〕大赦，改元太上。尊段后为皇太后。以北地王锺都督中外诸军、录尚书事，慕容法为征南大将军、都督徐&#8231;兖&#8231;扬&#8231;南兖四州诸军事，加慕容镇开府仪同三司，以尚书令封孚为太尉，曲〔「曲」，当作「鞠」。〕仲为司空，封嵩为尚书左仆射。癸亥，虚葬备德于东阳陵，谥曰献武皇帝，庙号世宗。

     超引所亲公孙五楼为腹心。备德故大臣北地王锺、段宏等皆不自安，求补外职。超以锺为青州牧，宏为徐州刺史。公孙五楼为武卫将军，领屯骑校尉，内参政事。封孚谏曰：「臣闻亲不处外，羇不处内。〔左传申无宇谏楚灵王曰：亲不在外，羇不在内。处，昌吕翻。〕锺，国之宗臣，社稷所赖；宏，外戚懿望，百姓具瞻；正应参翼百揆，不宜远镇外方。今锺等出藩，五楼内辅，臣窃未安。」超不从。锺、宏心皆不平，相谓曰：「黄犬之皮，恐终补狐裘也。」〔史记：驺忌相齐，淳于髡谓之曰：「狐裘虽弊，不可补以黄狗之皮。」驺忌曰：「谨受令，请谨择君子，毋杂小人其间。」〕五楼闻而恨之。

     魏咏之卒，江陵令罗修谋举兵袭江陵，奉王慧龙为主。刘裕以并州刺史刘道规为都督荆&#8231;宁等六州诸军事、荆州刺史。修不果发，奉慧龙奔秦。〔慧龙得免，见上卷元兴三年。〕

     乞伏干归伐仇池，为杨盛所败。〔败，补迈翻。〕

     西凉公暠与长史张邈谋徙都酒泉以逼沮渠蒙逊；〔沮，子余翻。〕以张体顺为建康太守，镇乐涫，〔汉志，乐涫县属酒泉郡；张氏分为建康郡。涫，音官。〕以宋繇为敦煌护军，与其敦煌太守让镇敦煌，遂迁于酒泉。〔李暠迁酒泉欲以逼沮渠蒙逊，安知反为蒙逊所逼邪！敦，徒门翻。〕

     暠手令戒诸子，以为：「从政者当审慎赏罚，勿任爱憎，近忠正，远佞谀，〔近，其靳翻。远，于愿翻。〕勿使左右窃弄威福。毁誉之来，当研核真伪；听讼折狱，必和颜任理，慎勿逆诈忆必，〔朱子曰：逆，未至而迎之也。诈，谓人欺己也。亿，未见而意之也。必，期必也。誉，音余。〕轻加声色。务广咨询，勿自专用。吾莅事五年，虽未能息民，然含垢匿瑕，朝为寇雠，夕委心膂，粗无负于新旧，〔粗，坐五翻。〕事任公平，坦然无类，〔颓，卢对翻，丝节也，疵也。〕初不容怀，有所损益。计近则如不足，经远乃为有余，庶亦无愧前人也。」

     十二月，燕王熙袭契丹。〔契丹本东胡种，其先为匈奴所破，保鲜卑山。魏青龙中，部酋轲比能桀骜，为幽州刺史王雄所杀，部众遂微，逃潢水之南，黄龙之北，后自号曰契丹，种类繁盛。契，欺诘翻。程大昌曰：契丹之契，读如吃。〕

     二年〔（丙午、四○六）〕

     春，正月，甲申，魏主珪如豺山宫。诸州置三刺史，郡置三太守，县置三令长；刺史、令长各之州县，〔长，知两翻。之，往也。〕太守虽置而未临民，功臣为州者皆征还京师，以爵归第。

     益州刺史司马荣期击谯明子于白帝，破之。

     燕王熙至陉北，〔陉北，冷陉山之北也。陉，音刑。〕畏契丹之众，欲还，苻后不听；戊申，遂弃辎重，〔重，直用翻。〕轻兵袭高句丽。

     南燕主超猜虐日甚，政出权幸，盘于游畋，〔盘，乐也，言乐于田猎游逸。〕封孚、韩辺屡谏不听。〔丁度曰：辺，竹角翻。〕超尝临轩问孚曰：「朕可方前世何主﹖」对曰：「桀、纣。」超凓怒，孚徐步而出，不为改容。〔为，于伪翻。〕鞠仲谓孚曰：「与天子言，何得如是！宜还谢。」孚曰：「行年七十，惟求死所耳！」竟不谢。超以其时望，优容之。

     桓玄之乱，河间王昙之子国璠、叔璠奔南燕，〔河间王颙死，无后，元帝以彭城王植子融为颙嗣。薨，又无子，帝复寻以彭城王释子钦为融嗣。钦薨，昙之嗣；昙之薨，国镇嗣。国璠盖国镇兄弟。刘裕兴复，篡意未彰，国璠宜如刘敬宣辈南归可也。乃攻扰晋边者，钦孙秀嗣封章武，国璠从兄弟也，秀以桓振妹伲谋反诛，故国璠兄弟不敢南归耳，岂知裕之必篡哉！昙，徙含翻。璠，孚袁翻。〕二月，甲戌，国璠等攻陷弋阳。

     燕军行三千余里，士马疲冻，死者属路，〔属，之欲翻。〕攻高句丽木底城，不克而还。〔木底城在南苏之东，唐置木底州。句，如字，又音驹。丽，力知翻。〕夕阳公云伤于矢，且畏燕王熙之虐，遂以疾去官。〔为后燕人弒熙立云张本。〕

     三月，庚子，魏主珪还平城；夏，四月，庚申，复如豺山宫；〔复，扶又翻。〕甲午，严：「午」改「子」。】〕还平城。

     柔然社仑侵魏边。〔仑，卢昆翻。〕

     五月，燕主宝之子博陵公虔、上党公昭，皆以嫌疑赐死。

     六月，秦陇匹公硕德自上邽入朝，秦王兴为之大赦；〔为，于伪翻。〕及归，送之至雍，乃还。〔雍，于用翻。〕兴事晋公绪及硕德皆如家人礼，车马、服玩，筅奉二叔而自服其次，国家大政，皆咨而后行。

     秃发傉檀伐沮渠蒙逊，〔専，奴沃翻。沮，子余翻。〕蒙逊婴城固守。傉檀至赤泉而还，〔赤泉在张掖氐池县北。〕献马三千匹、羊三万口于秦。秦王兴以为忠，以傉檀为都督河右诸军事、车骑大将军、凉州刺史，镇姑臧，征王尚还长安。凉州人申屠英等遣主簿胡威诣长安请留尚，兴弗许。威见兴，流涕言曰：「臣州奉戴王化，于兹五年，〔隆安五年九月吕隆降秦，至是犹未五期。〕土余僻远，威灵不接，士民尝胆抆血，共守孤城；〔抆，武粉翻，又文运翻，拭也。〕仰恃陛下圣德，俯杖良牧仁政，克自保全，以至今日。陛下柰何乃以臣等贸马三千匹、羊三万口；〔贸，音茂，易也，市卖也。〕贱人贵畜，〔畜，许又翻。〕无乃不可！若军国须马，直烦尚书一符，臣州三千余户，各输一马，朝下夕办，何难之有！昔汉武倾天下之资力，开拓河西，以断匈奴右臂。今陛下无故弃五郡之地忠良华族，以资暴虏。〔断，子管翻。此五郡，谓汉所开武威、张掖、敦煌、酒泉、金城。〕岂惟臣州士民墬于涂炭，恐方为圣朝旰食之忧。」〔旰，古案翻。〕兴悔之，使西平人车普驰止王尚，又遣使谕傉檀。会傉檀已帅步骑三万军于五涧，〔五涧，在姑臧南。车，尺遮翻。使，疏吏翻。帅，读曰率。〕普先以状告之；傉檀遽逼遣王尚；尚出自清阳门，傉檀入自凉风门。〔「清阳」当作「青阳」，凉风门，姑臧城南门也。〕

     别驾宗敞送尚还长安，〔宗，姓也。汉有南阳宗资。〕傉檀谓敞曰：「吾得凉州三千余家，情之所寄，唯卿一人，柰何拾我去乎！」敞曰：「今送旧君，所以忠于殿下也。」傉檀曰：「吾新牧贵州，怀远安迩之略如何﹖」敞曰：「凉土虽弊，，形胜之地。殿下惠抚其民，收其贤俊以建功名，其何求不获！」因荐本州岛文武名士十余人；傉檀嘉纳之。王尚至长安，兴以为尚书。

     傉檀燕群臣于宣德堂，仰视叹曰：「古人有言：『作者不居，居者不作，』信矣。」武威孟祎曰：「昔张文王始为此堂，于今百年，十有二主矣，〔张骏卒，私谥曰文王。张氏自骏至重华、曜灵、祚、玄靓、天锡凡六主，梁熙、吕光、吕绍、吕纂、吕隆、王尚又六主，通十二主。祎，许韦翻。〕惟履信思顺者可以久处。」〔处，昌吕翻。〕傉檀善之。

     魏主珪规度平城，〔度，徒洛翻。〕欲拟邺、洛、长安，修广宫室。以济阳太守莫题有巧思，〔惠帝分陈留为济阳国，后因以为郡。济，子礼翻。思，相吏翻。〕召见，与之商功。题久侍稍怠，珪怒，赐死。题，含之孙也。〔此莫题非高邑公莫题。莫含八十九卷愍帝建兴三年。〕于是发八百部五百里内男丁筑灅南宫，〔魏元有八部大人，既得中原，建平城为代都，分布八部于畿内。灅，力水翻。〕阙门高十余丈，〔高，居傲翻。〕穿沟池，广苑囿，规立外城，方二十里，分置市里，三十日罢。

     秋，七月，魏太尉宜都丁公穆崇薨。〔周公谥法：述义不克曰丁。〕

     八月，秃发傉檀以兴城侯文支镇姑臧，自还乐都；〔乐，音洛。〕虽受秦爵命，然其车服礼仪，皆如王者。

     甲辰，魏主珪如豺山宫，遂之石漠。〔自阴山以北皆大漠，有白漠、黑漠、石漠；白、黑二漠以其色为名，石漠盖其地皆石。据北史，石漠在汉定襄郡武要县西北塞外。〕九月，度漠北；癸巳，南还长川。〔水经注：长川城在柔玄镇西。〕

     刘裕闻谯纵反，遣龙骧将军毛修之将兵与司马荣期、文处茂、时延祖共讨之。〔处，昌吕翻。〕修之至宕渠，〔宕渠县，汉属巴郡，刘蜀分属巴西郡，惠帝复分巴西置宕渠郡。按五代志，果州南充县旧置宕渠郡，合州石镜县亦置宕渠郡，皆当自白帝上成都之路。宕，徒浪翻。〕荣期为其参军杨承祖所杀，承祖自称巴州刺史，修之退还白帝。

     秃发傉檀求好于西凉，〔好，呼到翻。〕西凉公暠许之。

     沮渠蒙逊袭酒泉，至安珍。〔安珍即汉酒泉郡安弥县也，后人从省书之，以「弥」为「胞」；传写之讹，又以「胞」为「珍」。〕暠战败城守，蒙逊引还。

     南燕公孙五楼欲擅朝权，〔朝，直遥翻。〕谮北地王锺于南燕主超，请诛之。南燕主备德之卒也，〔卒，子恤翻。〕慕容法不奔丧，超遣使让之；〔使，疏吏翻。〕法惧，遂与锺及段宏谋反。超闻之，征锺；锺称疾不至，超收其党侍中慕容统等，杀之。征南司马卜珍告左仆射封嵩数与法往来，疑有奸，超收嵩下廷尉。太后惧，泣告超曰：「嵩数遣黄门令牟常说吾云：『帝非太后所生，恐依永康故事。』〔数，所角翻。说，输芮翻。下，遐稼翻。燕主宝永康元年逼杀其母段氏，事见一百八卷孝武帝太元二十一年〕我妇人识浅，恐帝见杀，即以语法，法为谋见误，知复何言。」〔语，牛倨翻。复，扶又翻。〕超乃车裂嵩。西中郎将封融奔魏。

     超遣慕容镇攻青州，慕容昱攻徐州，右仆射济阳王凝及韩范攻兖州。〔南燕燕青州刺史镇东莱，徐州刺史镇莒城，兖州刺史镇梁父。济，子礼翻。〕昱拔莒城，段宏奔魏。封融与群盗袭石塞城，杀镇西大将军余郁，国中振恐。济阳王凝谋杀韩范，袭广固，范知之，勒兵攻凝，凝奔梁父；范并将其众，攻梁父，克之。〔父，音甫。〕法出奔魏，凝出奔魏。慕容镇克青州，锺杀其妻子，为地道以出，与高都公始皆奔秦。秦以锺为始平太守，凝为侍中。

     南燕主超好变更旧制，朝野多不悦；又欲复肉刑，增置烹轘之法，〔好，呼到翻。更，工衡翻。轘，户惯翻，车裂也。〕众议不合而止。

     冬，十月，封孚卒。〔慕容超之立，虽非少主，乃国疑而大臣未附之时，超不能推心和辑，使之阻兵，以至于奔亡，超谁与立哉！虽刘裕之兵未至，固知其必灭矣。〕

     尚书论建义功，奏封刘裕豫章郡公，刘毅南平郡公，何无忌安成〔【章：甲十一行本「成」作「城」；乙十一行本同；孔本同。】〕郡公，自余封赏有差。

     梁州刺史刘稚反，刘毅遣将讨禽之。〔将，即亮翻。〕

     庚申，魏主珪还平城。

     乙亥，以左将军孔安国为尚书左仆射。

     十二月，以何无忌为都督荆&#8231;江&#8231;豫三州八郡军事、江州刺史。〔八郡，盖荆州之武昌，江州之寻阳、豫章、庐陵、临川、鄱阳、南康，豫州之晋熙。〕

     乞伏干归入朝于秦。〔朝，直遥翻。〕

     十二月，以何无忌为都督荆&#8231;江&#8231;豫三州八郡军事、江州刺史。〔八郡，盖荆州之武昌，江州之寻阳、豫章、庐陵、临川、鄱阳、南康，豫州之晋熙。〕

     是岁，桓石绥与司马国璠、陈袭聚众胡桃山为寇，〔胡桃山当在历阳郡界。璠，孚袁翻。〕刘毅遣司马刘怀肃讨破之。石绥，石生之弟也。

     三年〔（丁未、四○七）〕

     春，正月，辛丑朔，燕大赦，改元建始。

     秦王兴以乞伏干归寖强难制，留为主客尚书，〔汉成帝置四曹尚书，其四曰主客，主外国夷狄事。〕以其世子炽盘行西夷校尉，监其部众。〔是后秦政渐衰，炽盘日以盛，而干归亦不可得而留矣。炽，昌志翻。校，户教翻。监，工衔翻。〕

     二月，己酉，刘裕诣建康，固辞新所除官，欲诣廷尉；诏从其所守，裕乃还丹徒。

     魏主珪立其子修为河间王，处文为长乐王，〔处，昌吕翻。乐，音洛。〕连为广平王，黎为京兆王。

     殷仲文素有才望，自谓宜当朝政，悒悒不得志；〔悒悒，忧悒不自安之意。仲文党于桓玄，以才望希进而不得进，故不自安也。朝，直遥翻。〕出为东阳太守，尤不乐。〔乐，音洛。〕何无忌素慕其名；东阳，无忌所统，〔无忌都督浙江东五郡，东阳其一也。〕仲文许便道修谒，无忌喜，钦迟之。〔迟，直吏翻，待也；后企迟同。〕而仲文失志恍惚，遂不过府；〔府，谓督府，何无忌治所也。恍，呼广翻。惚，音忽。〕无忌以为博己，大怒。会南燕入寇，无忌言于刘裕曰：「桓胤、殷仲文乃腹心之疾，北虏不足忧也。」闰月，刘裕府将骆冰谋作乱，〔将，即亮翻。〕事觉，裕斩之。因言冰与仲文、桓石松、曹靖之、卞承之、刘延祖潜相连结，谋立桓胤为主，皆族诛之。

     燕王熙为其后苻氏起承华殿，〔为，于伪翻。〕负土于北门，土与谷同价。宿军典军杜静载棺诣阙极谏，熙斩之。〔北燕营州刺史镇宿军。〕

     苻氏尝季夏思冻鱼，〔煎鱼为冻，今人多能之；季夏六月暑盛，则不能冻。〕仲冬须生地黄，〔本草曰：地黄叶如甘露子，花如脂麻花，但有细斑点，北人谓之牛奶子；二月、八月，采根阴干；解诸热，破血，通利月水。〕熙下有司切责不得而斩之。〔下，遐稼翻。〕

     夏，四月，癸丑，苻氏卒，熙哭之懑绝，久而复苏；〔懑，音闷。〕丧之如父母，服斩衰，食粥。〔丧，息郎翻。衰，仓回翻。〕命百官于宫内设位而哭，使人按检哭者，无泪则罪之，群臣皆含辛以为泪。高阳王妃张氏，熙之嫂也，〔高阳王隆之妃也。〕美而有巧思，〔思，相吏翻。〕熙欲以为殉，乃毁其襚跋中得弊毡，〔襚，音遂，送终曰襚。跋，许加翻。〕遂赐死。右仆射韦璆等皆恐为殉，沐浴俟命。公卿以下至兵民，户率营陵，费殚府藏。〔璆，渠尤翻。藏，徂浪翻。〕陵周围数里，熙谓监作者曰：「善为之，朕将继往。」〔观熙此言，死期将至。监，工衔翻。〕

     丁酉，燕太后段氏去尊号，出居外宫。〔去，羌吕翻。段氏，熙之慈母也，见上卷元兴二年。〕

     氐王杨盛以平北将军苻宣为梁州督护，将兵入汉中，〔将，即亮翻。〕秦梁州别驾吕莹等起兵应之；〔吕莹盖为秦之梁州别驾，以后面秦王兴遣南梁州刺史王敏敕谯纵观之可见。〕刺史王敏攻之。莹等求援于盛，盛遣军临浕口，敏退屯武兴。〔水经：沔水东径白马戍南，浕水入焉。注云：浕水北发武都氐中，南径张鲁城东，又南过阳平关西而南入于沔，谓之浕口，有浕口城。郡国县道记：梁州西县本名白马城，又曰浕口城。刘蜀置武兴督于汉中沔阳县，隋、唐为兴州，今沔州城古武兴城也。浕，徐刃翻。〕盛复通于晋，〔孝武太元十九年，杨盛来称藩；其所以不与晋通者，以桓玄之乱也。复，扶又翻。〕晋以盛为都督陇右诸军事、征西大将军、开府仪同三司，盛因以宣行梁州刺史。〔通鉴以晋纪年，则以盛为都督之上不必书晋，「晋」字当作「诏」字。〕

     五月，丙〔【章：甲十一行本「丙」作「壬」；乙十一行本同；孔本同；熊校同。】〕戌，燕尚书郎苻进谋反，诛。进，定之子也。〔孝武太元十一年苻定降燕，见一百六卷。〕

     魏主珪北巡至濡源。〔濡，乃官翻。〕

     魏常山王遵以罪赐死。

     初，魏主珪灭刘卫辰，其子勃勃奔秦，〔见一百卷孝武太元十六年。〕秦高平公没弈干以女妻之。〔妻，七细翻。〕勃勃魁岸，美容仪，性辩慧，秦王兴见而奇之，与论军国大事，宠遇踰于勋旧。兴弟邕曰：「勃勃不可近也。」〔近，其靳翻。〕兴曰：「勃勃有济世之才，吾方与之平天下，柰何逆忌之！」乃以为安远将军，使助没弈干镇高平，以三城、朔方杂夷〔魏收地形志，偏城郡广武县有三城。唐延州丰林县，古广武县地。〕及卫辰部众三万配之，使伺魏间隙。〔间，古苋翻。〕邕固争以为不可。兴曰：「卿何以知其为人﹖」邕曰：「勃勃奉上慢，御众残，贪猾不仁，轻为去就；宠之踰分，〔分，扶问翻。〕恐终为边患。」兴乃止；久之，竟以勃勃为安北将军、五原公，配以三交五部鲜卑及杂虏二万余落，镇朔方。〔为勃勃病秦，兴悔不用邕言张本。〕

     魏主珪归所虏秦将唐小方于秦。〔将，即亮翻。〕秦王兴请归贺狄干，仍送良马千匹以赎狄伯支，珪许之。〔秦留贺狄干见一百十二卷元兴元年。狄伯支、唐小方被禽亦见是年。〕

     勃勃闻秦复与魏通而怒，〔复，扶又翻。〕乃谋叛秦。〔楚白公胜所以作乱于楚者，其事正如此，〕柔然可汗社仑献马八千匹于秦，至大城，〔大城县前汉属西河郡，后汉属朔方郡，魏、晋省。仑，卢昆翻。〕勃勃掠取之，悉集其众三万余人伪畋于高平川，因袭杀没弈干而并其众。

     勃勃自谓夏后氏之苗裔，〔史记及汉书皆云匈奴夏后氏苗裔淳维之后，勃勃，匈奴余种，故云然。夏，户雅翻；下同。〕六月，自称大夏天王，大单于，〔晋书曰：勃勃，字屈孑，匈奴右贤王去卑之后，刘元海之族，刘武之曾孙，刘卫辰之子。刘武，即刘虎，晋书避唐国讳，改虎为武。单，音蝉。〕大赦，改元龙升，置百官。以其兄右地代为丞相，封代公；俟提为大将军，封魏公；叱于阿利为御史大夫，封梁公；弟阿利罗引为司隶校尉，若门为尚令，叱以鞬为左仆射，〔鞬，居言翻。〕乙斗为右仆射。

     贺狄干久在长安，常幽闭，因习读经史，举止如儒者。及还，魏主珪见其言语衣服皆类秦人，以为慕而效之，怒，并其弟归杀之。

     秦王兴以太子泓录尚书事。

     秋，七月，戊戌朔，日有食之。

     汝南王遵之坐事死。遵之，亮之五世孙也。〔汝南王亮死于楚王玮之难。〕

     初，中卫将军冯跋及弟侍御郎素弗皆得罪于熙，熙欲杀之，跋亡〔【章：甲十一行本「亡」上有「兄弟」二字；乙十一行本同；孔本同；张校同。】〕命山泽。熙赋役繁数，民不堪命；〔数，所角翻。〕跋、素弗与其从弟万张：「万」作「万」。】〕泥谋曰：「吾辈还首无路，〔还首，自归请罪也。首，式救翻。〕不若因民之怨，共举大事，可苡建公侯之业；事之不捷，死未晚也。」遂相与乘车，使妇人御，潜入龙城，匿于北部司马孙护之家。及熙出送葬，跋等与左卫将军张兴及苻进余党作乱。跋素与慕容云善，乃推云为主。云以疾辞，〔云称疾见上年。〕跋曰：「河间淫虐，人神共怒，此天亡之时也。公，高氏名家，何能为人养子，〔为养子事见一百九卷隆安元年。〕而弃难得之运乎﹖」扶之而出。跋弟乳陈等帅众攻弘光门，〔帅，读曰率。〕鼓噪而进，禁卫皆散走；遂入宫授甲，闭门拒守。中黄门赵洛生走告于熙，熙曰：「鼠盗何能为！朕当还诛之。」乃置后柩于南苑，〔柩，巨救翻。〕收发贯甲，驰还赴难。〔难，乃旦翻。〕夜，至龙城，攻北门，不克，宿于门外。乙丑，云即天王位，〔云，字子雨，祖父高和，句丽之支庶，慕容宝养以为子。〕大赦，改元正始。

     熙退入龙腾苑，尚方兵褚头踰城从熙，称营兵同心效顺，唯矣军至。熙闻之，惊走而出，左右莫敢迫。熙从沟下潜遁，良久，左右怪其不还，相与寻之，虽得衣冠，不知所适。中领军慕容拔谓中常侍郭仲曰：「大事垂捷，而帝无故自惊，深可怪也。然城内企迟，〔迟，直利翻，待也。〕至必成功，不可稽留。吾当先往趣城，〔趣，七喻翻。〕卿留待帝，得帝，速来；若帝未还，吾得如意安抚城中，徐迎未晚。」乃分将壮士二千余人登北城。将士谓熙至，皆投仗请降。〔将，即亮翻。降，户江翻。〕既而熙久不至，拔兵无后继，众心疑惧，复下城赴苑，〔复，扶又翻；下复贰、可复同。〕遂皆溃去。拔为城中人所杀。丙寅，熙微服匿于林中，为人所执，送于云、云数而杀之，〔年二十三。史言慕容熙淫虐，天夺其魄，身死国灭。载记曰：自垂至熙四世，凡二十四年而灭。数，所具翻。〕并其诸子。云复姓高氏。

     幽州刺史上庸公懿以令支降魏，〔令，音铃，又郎定翻。支，音祁。〕魏以懿为平州牧、昌黎王。懿，评之孙也。〔前燕之亡，慕容评之罪也。〕

     魏主珪自濡源西如参合陂，〔濡，乃官翻。〕乃还平城。

     秃发傉檀复贰于秦，〔専，奴沃翻。复，扶又翻；下同。〕遣使邀乞伏炽盘，炽盘斩其使送长安。〔为秦袭傉檀张本。使，疏吏翻；下同。炽，昌志翻。〕

     南燕主超母妻犹在秦，超遣御史中丞封恺使于秦以请之。秦王兴曰：「昔苻氏之败，太乐诸伎悉入于燕。〔长安之陷，太乐诸伎入于西燕；西燕之亡，慕容垂收以归于中山；中山之陷，相率奔邺，由是南燕得之。伎，渠绮翻。〕燕今称藩，送伎或送吴口千人，所请乃可得也。」超与群臣议之，左仆射段晖曰：「陛下嗣守社稷，不宜以私亲之故遂降尊号；且太乐先代遗音，不可与也，不如掠吴口与之。」尚书张华曰：「侵掠邻国，兵连祸结，此既能往，彼亦能来，非国家之福也。陛下慈亲在人掌握，岂可靳惜虚名，不为之降屈乎！〔靳，居焮翻。为，于伪翻。〕中书令韩范尝与秦王俱为苻氏太子舍人，若使之往，必得如志。」超从之，乃使韩范聘于秦，称藩奉表。

     慕容凝言于兴曰：「燕王得其母妻，不可复臣，宜先使送伎。」兴乃谓范曰：「朕归燕王家属必矣；然今天时尚热，当俟秋凉。」八月，秦使员外散骑常侍韦宗聘于燕。超与群臣议见宗之礼，张华曰：「陛下前既奉表，今宜北面受诏。」封逞曰：「大燕七圣重光，〔自廆、皝、隽、暐至垂、德、超凡七主。重，直龙翻。〕柰何一旦为竖子屈节！」超曰：「吾为太后屈，愿诸君勿复言！」〔为，于伪翻。复，扶又翻。〕遂北面受诏。

     毛修之与汉嘉太守冯迁合兵击杨承祖，斩之。修之欲进讨谯纵，益州刺史鲍陋不可。修之上表言：「人之所以重生，实有生理可保。臣之情地，生涂已竭；〔谓其父瑾、作璩举家为蜀人所灭，修之欲致死复雠，不复求生路也。〕所以借命朝露者，〔朝露易晞，言不久生也。〕庶凭天威诛夷雠逆。今屡有可乘之机，而陋每违期不赴；臣虽鹈死寇庭，而救援理绝，将何以济！」刘裕乃表襄城太守刘敬宣帅众五千伐蜀，〔晋氏南渡，置襄城郡于江南，仍领繁昌等县。孝武罢襄城郡为繁昌县，属淮南侨郡，今太平州繁昌县即其地。繁昌本汉颍川郡属县，因侨立而是县之名遂移于江南。此襄城盖敬宣以旧郡侨领太守也。帅，读曰率。〕以刘道规为征蜀都督。

     魏主珪如豺山宫。候官告：「司空庾岳，服饰鲜丽，行止风采，拟则人君。」〔候官见上卷元兴三年。〕珪收岳，杀之。

     北燕王云以冯跋为都督中外诸军事、开府仪同三司、录尚书事，冯万泥为尚事令，冯素弗为昌黎尹，冯弘为征东大将，孙护为尚书左仆射，张兴为辅国大将军。弘，跋之弟也。

     九月，谯纵称藩于秦。

     秃发傉檀将五万余人伐沮渠蒙逊，〔専，奴沃翻。将，即亮翻。沮，子余翻。〕蒙逊与战于均石，大破之。〔均石在张掖之东，西陕之西，盖西郡界。〕蒙逊进攻西郡太守杨统于日勒，降之。〔日勒县，汉属张掖郡，后分置西郡，治日勒。贤曰：日勒故城，在今甘州删丹县东南。〕

     冬十月，秦河州刺史彭奚念叛，降于秃发傉檀，秦以乞伏炽盘行河州刺史。〔炽，昌志翻。〕

     南燕主超使左仆射张华、给事中宗正元献太乐伎一百二十人于秦，秦王兴乃还超母妻，厚其资礼而遣之，超亲帅六宫迎于马耳关。〔伎，渠绮翻。帅，读曰率。据水经，济南台县有马耳山关，卢水出焉。魏收地形志，泰山郡台县有马耳山。〕

     夏王勃勃破鲜卑薛千等三部，〔「薛千」，晋书载记作「薛千」，蜀本作「薛干」。〕降其众以万数，〔降，户江翻。〕进攻秦三城已北诸戍，斩秦将杨五、姚石生等。诸将皆曰：「陛下欲经营关中，宜先固根本，使人心有所凭系。高平山川险固，土田饶沃，可以定都。」勃勃曰：「卿知其一，未知其二。吾大业草创，士众未多；姚兴亦一时之雄，诸将用命，关中未可图也。我今专固一城，彼必并力于我，众非其敌，亡可立待。不如以骁骑风驰，〔将，即亮翻。骁，坚尧翻。骑，奇寄翻。〕出其不意，救前则击后，救后则击前，使彼疲于奔命，我则游食自若。不及十年，岭北、河东尽为我有。待兴既死，嗣子闇弱，徐取长安，在吾计中矣。」于是侵掠岭北，岭北诸城门不昼启。兴乃叹曰：「吾不用黄儿之言，以至于此！」〔黄儿，兴弟邕小字也。〕

     勃勃求奼婚于秃发傉檀，傉檀不许。十一月，勃勃帅骑二万击傉檀，至于支阳，〔枝阳县，汉属金城郡，晋张寔分属广武郡。刘昫曰：唐兰州广武县，汉枝阳县。杜佑曰：唐会州会宁县，汉枝阳县。〕杀伤万余人，驱掠二万七千余口、牛马羊数十万而还。〔还，从宣县，又如字。〕傉檀帅众追之，〔帅，读曰率。〕焦朗曰：「勃勃天姿雄健，御军严整，未可轻也。不如从温围北渡，趣万斛堆，〔温围，水名。水经：河水北过武威媪围县东北。温围其即汉之媪围县欤﹖趣，七喻翻。〕阻水结营，扼其咽喉，〔咽，音熛。〕百战百胜之术也。」傉檀将贺连怒曰：「勃勃败亡之余，乌合之众，柰何避之，示之以弱，宜急追之！」傉檀从之。勃勃于阳武下峡凿凌埋车以塞路，〔凌，力证翻，冰也，又闾承翻。凿冰塞路，置兵死地，使人自为战。塞，悉则翻。〕勒兵逆击傉檀，大破之，追奔八十余里，杀伤万计，名臣勇将死者什六七。〔将，即亮翻。〕傉檀与数骑奔南山，〔汉书地理志：武威郡苍松县有南山、松陕。余谓此南山自羌中连延西平、金城之界，东出秦、雍，至于终南，皆此山也。傉檀所奔，枝阳之南山也。〕几为追骑所得。〔几，居希翻。骑，奇寄翻。〕勃勃积尸而封之，号曰髑髅台。〔髑，徒谷翻。髅，音娄。〕勃勃又败秦将张佛生于青石原，〔败，补迈翻。后汉书西羌传：安定有青石岸。安定，唐之泾州；泾州有青石岭。〕俘斩五千余人。

     傉檀惧外寇之逼，徙三百里内民皆入姑臧；国人骇怨，屠各成七儿因之作乱，〔屠，直于翻。〕一夕聚众至数千人。殿中都尉张猛大言于众曰：「主上阳武之败，盖恃众故也，责躬悔过，何损于明，而诸君遽从此小人为不义之事！殿中兵今至，祸在目前矣！」众闻之，皆散；七儿奔晏然，追斩之。军谘祭酒梁裒、辅国司马边宪等谋反，傉檀皆杀之。〔自是之后，秃发氏之势日以衰矣。〕

     魏主珪还平城。

     十二月，戊子，武冈文恭侯王谧薨。〔谥法：既过能改曰恭。〕

     是岁，西凉公暠以前表未报，〔前奉表见上元年。暠，古老翻。〕复遣沙门法泉间行奉表诣建康。〔复，扶又翻。间，古苋翻。〕

     四年〔（戊申、四○八）〕

     春，正月，甲辰，以琅邪王德文领司徒。

     刘毅等不欲刘裕之辅政，议以中领军谢混为扬州刺史；〔王谧薨，扬州刺史缺官，故议用其人。〕或欲令裕于丹徒领扬州，以内事付孟昶。〔昶，丑两翻。〕遣尚书右丞皮沈以二议谘裕，〔皮，姓也。沈，持林翻。〕沈先见裕记室录事参军穆之，具道朝议。〔朝，直遥翻。〕穆之伪起如厕，密疏白裕曰：「皮沈之言不可从。」裕既见沈，且令出外，呼穆之问之。穆之曰：「晋朝失政日久，〔朝，直遥翻；下同。〕天命已移。公兴复皇祚，勋高位重，今日形势，岂得居谦，遂为守蕃之将耶！〔将，即亮翻。〕刘、孟诸公，与公俱起布衣，共立大义以取富贵，事有先后，故一时相推，非为委体心服，宿定臣主之分也；〔分，扶问翻。〕力敌势均，终相吞噬。〔后果如穆之之言。〕扬州根本所系，不可假人，前者以授王谧，事出权道；〔见上卷元兴三年。〕今若复以他授，〔复，扶又翻；下而复同。〕便应受制于人。一失权柄，无由可得，将来之，危，难可熟念。今朝议如此，宜相酬答，必云在我，措辞又难，唯应云：『神州治本，宰辅崇要，〔治，直吏翻。〕此事既大，非可悬论，便蹔入朝，共尽同异。』公至京邑，彼必不敢越公更授余人明矣。」裕从之。朝廷乃征裕为侍中、车骑将军、开府仪同三司、扬州刺史、录尚书事，徐、兖二州刺史如故。〔骑，奇寄翻。〕裕表解兖州，以诸葛长民为青州刺史，镇丹徒，刘道怜为并州刺史，戍石头。

     庚申，武陵忠敬王遵薨。

     魏主珪如豺山宫，遂至宁川。〔宁川即后汉上谷郡之宁县也，前汉曰宁县。地理志曰：于延水出代郡且如县塞外，东至宁入沽。水经注曰：于延水径罡城南，又东左与宁川水合，水出小宁县西北，东南流注于延水，又东径小宁县故城南，地理志宁县也。师古曰：且，子如翻。〕

     南燕主超尊其母段氏为皇太后，妻呼延氏为皇后。超祀南郊，有兽如鼠赤，大如马，来至坛侧。须臾，大风昼晦，羽仪帷幄皆毁裂。〔贾公彦曰：在旁曰帷，四合象宫室曰幄。〕超惧，以问太史令成公绥，对曰：「陛下信用奸佞，诛戮贤良，赋敛繁多，事役殷重之所致也。」〔敛，力赡翻。〕超乃大赦，黜公孙五楼等，俄而复用之。〔复，扶又翻。〕

     北燕王云立妻李氏为皇后，子彭城为太子。

     三月，庚申，葬燕王熙及苻后于徽平陵，谥熙曰昭文皇帝。

     高句丽遣使聘北燕，且叙宗族，〔云本高句丽支属，详见一百九卷隆安元年。使，疏吏翻。〕北燕王云遣侍御史李拔报之。

     夏，四月，尚书左仆射孔安国卒；甲午，以吏部尚书孟昶代之。〔昶，丑两翻。〕

     北燕大赦。

     五月，北燕以尚书令冯万泥为幽、冀二州牧，镇肥如；中军将军冯乳陈为并州牧，镇白狼；〔前汉右北平郡有白狼县。师古曰：有白狼山，故以名县。后汉、晋省县。魏收地形志曰：世祖太平真君八年置建德郡，治白狼城。其地属唐营州柳城县界。〕抚军大将军冯素弗为司隶校尉，司隶校尉务银提为尚书令。

     谯纵遣使称藩于秦，〔使，疏吏翻。〕又与卢循潜通。纵上表请桓谦于秦，欲与之共击刘裕。秦王兴以问谦，谦曰：「臣之累世，着恩荆、楚，若得因巴、蜀之资，顺流东下，士民必翕然响应。」与曰：「小水不容巨鱼，若纵之才力自足办事，亦不假君以为鳞翼。宜自求多福。」遂遣之。谦至成都，虚怀引士；纵疑之，置于龙格，使人守之。〔龙格盖即今成都府广都县龙爪滩之地。〕谦泣谓诸弟曰：「姚主之言神矣！」

     秦主兴以秃发傉檀外内多难，〔时傉檀军谘祭酒梁裒、辅国司马边宪等谋反，傉檀悉诛之。晋书载记曰：傉檀外有阳武之败，内有边梁之乱。难，乃旦翻。〕欲因而取之，使尚书郎韦宗往觇之。〔觇，丑帘翻，又丑艳翻。〕傉檀与宗论当世大略，纵横无穷。〔纵，子容翻。〕宗退，叹曰：「奇才英器，不必华夏，〔夏，户雅翻。〕明智敏识，不必读；书，吾乃今知九州岛之外，五经之表，复自有人也。」〔傉檀之才辨，内足以欺其父兄，外足以欺敌人之觇国者，而卒以败亡者，轻用兵也。揆之于古，盖智作瑶之流，而才识又不及焉。复，扶又翻。〕归，言于与曰：「凉州虽弊，傉檀权谲过人，未可图也。」〔谲，古穴翻。〕兴曰：「刘勃勃以乌合之众犹能破之，况我举天下之兵以加之乎！」宗曰：「不然。形移势变，返覆万端，〔蜀本作「返复」，当从之。〕陵人者易败，〔易，以豉翻。〕弁惧者难攻。傉檀之所以败于勃勃者，轻之也。今我以大军临之，彼必惧而求全。臣窃观群臣才略，无傉檀之比者，虽以天威临之，亦未敢保其必胜也。兴不听，使其子中军将军广平公弼、后军将军敛成、镇远将军乞伏干归帅步骑三万袭傉檀，左仆射齐难帅骑二万讨勃勃。〔帅，读曰率；下同。〕吏部尚书尹昭谏曰：「傉檀恃其险远，故敢违慢；不若诏沮渠蒙逊及李暠讨之，使自相困毙，不必烦中国之兵也。」亦不听。

     兴遗傉檀书曰：〔遗，于季翻。〕「今遣齐难讨勃勃，恐其西逸，故令弼等于河西邀之。」傉檀以为然，遂不设备。弼济自金城，〔自金城济河也。〕姜纪言于弼曰：「今王师声言讨勃勃，傉檀犹豫，守备未严，愿给轻骑五千，〔骑，奇寄翻。〕掩其城门，则山泽之民皆为吾有，孤城无援，可坐克也。」弼不从，进至漠口，〔漠口在昌松郡界，谓之昌松漠口。魏收地形志，昌松郡有漠口县。〕昌松太守苏霸闭城拒之。弼遣人谕之使降，霸曰：「汝弃信誓而伐与国，吾有死而已，何降之有！」〔降，户江翻。〕弼进攻，斩之，长驱至姑臧。傉檀婴城固守，出奇兵击弼，破之，弼退据西苑。城中人王锺等谋为内应，事泄，傉檀欲诛首谋者而赦其余。前军将军伊力延侯曰：「今强寇在外，而奸人窃发于内，危孰甚焉，不悉坑之，何以惩！」傉檀从之，杀五千余人。命郡县悉散牛羊于野，敛成纵兵钞掠；〔钞，楚交翻。〕傉檀遣镇北大将军俱延、镇军将军敬归等击之，秦兵大败，斩首七千余级。〔傉檀散牛羊以饵敌，而敛成掠之，宜其败也。〕姚弼固垒不出，傉檀攻之，未克。

     秋，七月，兴遣卫大将军常山公显帅骑二万为诸军后继，至高平，闻弼败，倍道赴之。显遣善射者孟钦五人挑战于凉风门，〔挑，徒了翻。〕弦未及发，傉檀材官将军宋益等迎击，斩之。显乃委罪敛成，遣使谢傉檀，慰抚河外，引兵还。傉檀遣使者徐宿诣秦谢罪。〔使，疏吏翻。〕

     夏王勃勃闻秦兵且至，退保河曲。〔河曲在朔方东北；黄河千里一曲。〕齐难以勃勃既远，纵兵野掠；勃勃潜师袭之，俘斩七千余人。难引兵退走，勃勃追至木城，禽之，虏其将士万三千人。于是岭北夷、夏附于勃勃者以万数，〔夏，户雅翻。〕勃勃皆置守宰以抚之。〔姚弼之败，秃发未能为秦患也。齐难之败，则赫连之患炽矣。〕

     司马叔璠自蕃城寇邹山，〔璠，孚袁翻。蕃，音皮，又音反，读曰翻。〕鲁郡太守徐邕弃城走，车骑长史刘锺击却之。

     北燕王云封慕容归为辽东公，使主燕祀。

     刘敬宣既入峡，〔所谓三峡也。〕遣巴东太守温祚以二千人出外水，自帅益州刺史鲍陋、辅国将军文处茂、龙骧将军时延祖由垫江转战而前。〔帅，读曰率。处，昌吕翻。骧，思将翻。此由内水而进也。垫，音迭。〕谯纵求救于秦，秦王兴遣平西将军姚赏、南梁州刺史王敏将兵二万赴之。敬宣军至黄虎，去成都五百里。〔黄虎近涪城。〕纵辅国将军谯道福悉众拒崄，相持六十余日，敬宣不得进；食尽，军中疾疫，死者太半，乃引军还。〔还，从宣翻，又如字。〕敬宣坐免官，削封三分之一，荆州刺史刘道规以督统降号建威将军。〔春秋责帅之义也；道规时为征蜀都督。〕九月，刘裕以敬宣失利请逊位，诏降为中军将军，开府如故。刘毅欲以重法绳敬宣，裕保护之；何无忌谓毅曰：「柰何以私憾伤至公！」〔私憾见上元年。〕毅乃止。

     乞伏炽盘以秦政浸衰，且畏秦之攻袭，〔炽，昌志翻。〕冬，十月，招结诸部二万余人筑城于炮崀山而据之。〔丁度曰：炮崀山在西羌。予据乞伏氏据苑川，其地西至枹罕，东极陇坻，北限赫连，南界吐谷浑。炮崀山当在苑川西南。宋朝西境尽秦、渭，炮崀山始在西羌中。炮，丘冈翻。崀，卢当翻。〕

     十一月，秃发傉檀复称凉王，大赦，改元嘉平，置百官。立夫人折掘氏为王后，世子武台为太子，录尚书事。〔武台，本名虎台，唐人作晋书，避唐祖讳，改「虎」为「武」，通鉴因之。〕左长史赵、右长史郭幸为尚书左、右仆射，〔，古朝字，音直遥翻。〕昌松侯俱延为太尉。

     南燕汝水竭；〔「汝」，当作「女」。〕河冻皆合，而渑水不冰。〔水经注：渑水出营城东，西北流入时水。营城即临淄城。时水通有渑水之名，亦谓之时渑水。时水东北入淄水，淄水又东北合浊水，浊水东北流径广固城西，浊水亦或通之为渑水。昔赵攻广固，望气者以为渑水带城非可攻拔，若塞五龙口，城必当陷，指是水也。渑，神陵翻。〕南燕主超恶之，问于李宣，对曰：「渑水无冰，良由逼带京城，近日月也。」〔恶，乌路翻。近，其靳翻。〕超大悦，赐朝服一具。〔朝，直遥翻。〕

     十二月，乞伏炽盘攻彭奚念于枹罕，为奚念所败而还。〔枹，音肤。败，补迈翻。还，从宣翻，又如字。〕

     是岁，魏主珪杀高邑公莫题。初，拓跋窟咄之伐珪也，〔见一百六卷孝武太元十一年。〕题以珪年少，〔少，诗照翻。〕潜以箭遗窟咄曰：「三岁犊岂能胜重载邪！」〔遗，于季翻。胜，音升。载，才再翻。〕珪心衔之。至是，或告题居处倨傲、拟则人主者，珪使人以箭示题而谓之曰：「三岁犊果如何﹖」题父子对泣；诘朝，收斩之。〔处，昌吕翻。诘，去吉翻。〕

