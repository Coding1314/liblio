卷第一百一十九【宋纪一】起上章涒滩（庚申），尽昭阳大渊献（癸亥），凡四年。

     〔刘氏世居彭城，于春秋之时宋土也，故帝之始建国号曰宋。〕

     高祖武皇帝〔讳裕，字德舆，小字寄奴，姓刘氏，彭城县绥德里人，汉楚元王交二十一世孙也。彭城，楚都，故苗裔家焉。晋氏东迁，刘氏移居晋陵丹徒之京口里。〕

     永初元年〔（庚申、四二○）是年六月改元。〕

     春，正月，己亥，魏主还宫。〔晋有天下，通鉴于魏主率兼书名；是年，宋受禅，始改书用列国之例。〕

     秦王炽盘立其子乞伏〔【章：甲十六行本无上二字；乙十一行本同；孔本同；退斋校同；熊校同。】〕暮末为太子，〔炽，昌志翻。考异曰：晋书作「慕末」，宋书作「乞佛茂蔓」。今从崔鸿十六国春秋。〕仍领抚军大将军、都督中外诸军事，改元建弘。

     宋王欲受禅而难于发言，乃集朝臣宴饮，〔此宋朝之臣也。朝，直遥翻。〕从容言曰：〔从，千容翻。〕「桓玄篡位，鼎命已移。我首唱大义，兴复帝室，南征北伐，平定四海，功成业着，遂荷九锡。〔荷，下可翻。〕今年将衰暮，崇极如此，物忌盛满，非可久安；今欲奉还爵位，归老京师。」群臣惟盛称功德，莫谕其意。日晚，坐散。〔坐，徂卧翻。〕中书令傅亮还外，乃悟，而宫门已闭，亮叩扉请见，〔见，贤遍翻。〕王即开门见之。亮入，但曰：「臣暂宜还都。」王解其意，无复他言，〔解，户买翻，晓也。复，扶又翻。〕直云：「须几人自送﹖」亮曰：「数十人可也。」实时奉辞。亮出，已夜，见长星竟天，拊髀叹曰：「我常不信天文，今始验矣。」〔长星所以除旧布新，故云然。〕亮至建康，夏，四月，征王入辅。王留子义康为都督豫．司．雍．并四州诸军事、豫州刺史，镇寿阳。〔豫州，后汉治谯；魏治汝南安成；晋平吴，治陈国；江左治寿阳、芜湖、邾城、牛渚、历阳、马头、寿春、姑孰，不常厥居。安帝之末，帝欲开拓河南，绥定豫土，割扬州大江以西、大雷以北，悉属豫州；豫州基址，因此而立。帝既平关、洛，置司州刺史，治虎牢，领河南、荥阳、弘农实土三郡，河内、东京兆二侨郡，雍州仍侨治襄阳。秦、并州刺史镇蒲阪，毛德祖既自蒲阪退屯虎牢，则并州当寄治虎牢也。雍，于用翻。〕义康尚幼，以相国参军南阳刘湛为长史，决府、州事。〔府、州，都督府及豫州也。〕湛自弱年即有宰物之情，常自比管、葛，〔谓管仲、诸葛亮也。〕博涉书史，不为文章，不喜谈议。〔喜，许记翻。〕王甚重之。

     五月，乙酉，魏更谥宣武帝曰道武帝。〔魏主嗣永兴二年，谥父珪曰宣武皇帝。更，古衡翻。〕

     魏淮南公司马国璠、池阳子司马道赐谋外叛，司马文思告之。庚戌，魏主杀国璠、道赐，赐文思爵郁林公。〔国璠等降魏见上卷晋安帝义熙十三年。璠，孚袁翻。〕国璠等连引平城豪桀，坐族诛者数十人，章安侯封懿之子玄之当坐。魏主以玄之燕朝旧族，〔慕容廆兴于昌黎，封氏依之，遂世仕于燕，贵显。〕欲宥其一子。玄之曰：「弟子磨奴早孤，乞全其命。」乃杀玄之四子而宥磨奴。

     六月，壬戌，王至建康。傅亮讽晋恭帝禅位于宋，具诏草呈帝，使书之。帝欣然操笔，谓左右曰：「桓玄之时，晋氏已无天下，重为刘公所延，将二十载；〔晋安帝元兴三年裕讨桓玄，至是凡十七年。操，千高翻，重，直龙翻。载，子亥翻。〕今日之事，本所甘心。」遂书赤纸为诏。

     甲子，帝逊于琅邪第，百官拜辞，秘书监徐广流涕哀恸。〔晋武帝泰始元年受禅，岁在乙西；建兴四年，长安陷，岁在丙子；凡五十二年。次年，元帝建号于江东，改元建武，至是年岁在庚申，凡一百单三年。西、东享国共一百五十七年而亡。〕

     丁卯，王为坛于南郊，即皇帝位。礼毕，自石头备法驾入建康宫。徐广又悲感流涕，侍中谢晦谓之曰：「徐公得无小过！」广曰：「君为宋朝佐命，〔朝，直遥翻。〕身是晋室遗老，悲欢之事，固不可同。」广，邈之弟也。〔徐邈为晋孝武所亲重。〕

     帝临太极殿，大赦，改元。其犯乡论清议，一皆荡涤，与之更始。〔犯乡论清议，盖得罪于名教者。更，工衡翻。〕

     裴子野论曰：昔重华受终，四凶流放；〔书：尧使舜嗣位，正月上日，受终于文祖；流共工于幽州，放驩兜于崇山，窜三苗于三危，殛鲧于羽山，四罪而天下咸服。重，直龙翻。〕武王克殷，顽民迁洛。〔武王克殷，迁顽民于洛邑。〕天下之恶一也，乡论清议，除之，过矣！

     奉晋恭帝为零陵王；优崇之礼，皆仿晋初故事，即宫于故秣陵县，〔沈约曰：秣陵县本治去京邑六十里，今故治村是也，晋安帝义熙九年，移治京邑，在鬬场。恭帝元熙元年，省扬州禁防参军，县移治其处。〕使冠军将军刘遵考将兵防卫。〔冠，五玩翻。将，即亮翻。〕降褚后为王妃。

     追尊皇考为孝穆皇帝，皇妣赵氏为孝穆皇后；尊王太后萧氏为皇太后。〔帝父翘娶赵氏，生帝而殂，继室以萧氏。〕上事萧太后素谨，及即位，春秋已高，每旦入朝太后，〔朝，直遥翻。〕未尝失时刻。

     诏晋氏封爵，当随运改，独置始兴、庐陵、始安、长沙、康乐五公，降爵为县公及县侯，〔始兴、庐陵、始安、长沙皆郡公，独康乐，县公耳。据南史，降始兴郡公为华容县公，庐陵公为柴桑县公，始安公为荔浦县侯，长沙公为醴陵县侯，乐，音洛。〕以奉王导、谢安、温峤、陶侃、谢玄之祀，其宣力义熙、豫同艰难者，一仍本秩。

     庚午，以司空道怜为太尉，封长沙王。追封司徒道规为临川王，以道怜子义庆袭其爵。其余功臣徐羡之等，增位进爵各有差。

     追封刘穆之为南康郡公，王镇恶为龙阳县侯。上每叹念穆之，曰：「穆之不死，当助我治天下。〔治，直之翻。〕可谓『人之云亡，邦国殄瘁』！」〔诗瞻卬之辞。瘁，秦醉翻。〕又曰：「穆之死，人轻易我。」〔易，以豉翻。〕

     立皇子桂阳公义真为庐陵王，彭城公义隆为宜都王，义康为彭城王。

     己卯，改泰始历为永初历。〔以元改历。〕

     魏主如翳犊山，遂至冯卤池。〔据北史，翳犊山在平城之西，五原之东。冯卤池即五原盐池，唐属盐州界。卤，龙五翻。〕闻上受禅，驿召崔浩告之曰：「卿往年之言验矣，〔浩言见上卷晋安帝义熙十四年。〕朕于今日始信天道。」

     秋，七月，丁酉，魏主如五原。

     甲辰，诏以凉公歆为都督高昌等七郡诸军事、征西大将军、酒泉公；秦王炽盘为安西大将军。〔炽，昌志翻。〕

     交州刺史杜慧度击林邑，大破之，〔林邑屡为寇，故慧度击之。〕所杀过半。林邑乞降，前后为所钞掠者皆遣还。〔降，户江翻。钞，楚交翻。〕慧度在交州，为政纤密，一如治家，〔治，直之翻。〕吏民畏而爱之；城门夜开，道不拾遗。

     己〔【章：甲十六行本「己」作「丁」；乙十一行本同；孔本同；张校同。】〕未，魏主如云中。

     河西王蒙逊欲伐凉，先引兵攻秦浩亹；〔浩亹，音告门。〕既至，潜师还屯川岩。

     凉公歆欲乘虚袭张掖；宋繇、张体顺切谏，不听。太后尹氏谓歆曰：「汝新造之国，地狭民希，自守犹惧不足，何暇伐人！先王临终，〔李暠卒见上卷晋安帝义熙十三年。〕殷勤戒汝，深慎用兵，保境宁民，以俟天时。言犹在耳，柰何弃之！蒙逊善用兵，非汝之敌，数年以来，常有兼并之志。汝国虽小，足为善政，修德养民，静以待之。彼若昏暴，民将归汝；若其休明，〔休，美也。〕汝将事之；岂得轻为举动，侥冀非望！以吾观之，非但丧师，〔丧，息浪翻。〕殆将亡国！」亦不听。宋繇叹曰：「今兹大事去矣！」

     歆将步骑三万东出。〔将，即亮翻。骑，奇寄翻。〕蒙逊闻之曰：「歆已入吾术中；然闻吾旋师，必不敢前。」乃露布西境，云已克浩亹，将进攻黄谷。〔此露布非必建之漆竿，如魏、晋告捷之制，但露檄布言其事耳。〕歆闻之，喜，进入都渎涧。蒙逊引兵击之，战于怀城，歆大败。或劝歆还保酒泉。歆曰：「吾违老母之言以取败，不杀此胡，何面目复见我母！」〔复，扶又翻。〕遂勒兵战于蓼泉，为蒙逊所杀。歆弟酒泉太守翻、新城太守预、领羽林右监密、左将军眺、右将军亮西奔敦煌。〔敦，徒门翻。〕

     蒙逊入酒泉，〔安帝隆安四年，李暠据敦煌，凡二主，二十一年而灭。〕禁侵掠，士民安堵。以宋繇为吏部郎中，委之选举；凉之旧臣有才望者，咸礼而用之。以其子牧犍为酒泉太守。〔犍，居言翻。守，式又翻。〕敦煌太守李恂，翻之弟也，与翻等弃敦煌奔北山。蒙逊以索嗣之子元绪行敦煌太守。〔索嗣死事见一百十一卷晋安帝隆安四年。索，昔各翻。〕

     蒙逊还姑臧，见凉太后尹氏而劳之。尹氏曰：「李氏为胡所灭，知复何言！」〔蒙逊，张掖卢水胡也。劳，力到翻。复，扶又翻；下可复同。〕或谓尹氏曰：「今母子之命在人掌握，柰何傲之！且国亡子死，曾无忧色，何也﹖」尹氏曰：「存亡死生，皆有天命，柰何便如凡人，为儿女子之悲乎！吾老妇人，国亡家破，岂可复惜余生，为人臣妾乎！惟速死为幸耳。」蒙逊嘉而赦之，娶其女为牧犍妇。

     八月，辛未，追谥妃臧氏为敬皇后。癸酉，立王太子义符为皇太子。

     闰月，壬午，诏晋帝诸陵悉置守卫。

     九月，秦振武将军王基等袭河西王蒙逊胡园戍，俘二千余人而还。〔还，从宣翻，又如字。〕

     李恂在敦煌、有惠政；索元绪粗险好杀，大失人和。〔好，呼到翻。〕郡人宋承、张弘密信招恂。冬，恂帅数十骑入敦煌，元绪东奔凉兴。〔凉兴邵在唐瓜州常乐县界。帅，读曰率。〕承等推恂为冠军将军、凉州刺史，〔冠，古玩翻。〕改元永建。河西王蒙逊遣世子政德攻敦煌，恂闭城不战。

     十二月，丁亥，杏城羌酋狄温子帅三千余家降魏。〔背夏降魏也。酋，慈由翻。帅，读曰率。降，户江翻。〕

     是岁，魏姚夫人卒，追谥昭哀皇后，〔姚夫人归魏见一百十七卷晋安帝义熙十一年。〕

     二年〔（辛酉、四二一）〕

     春，正月，辛酉，上祀南郊，大赦。

     裴子野论曰：夫郊祀天地，修岁事也；赦彼有罪，夫何为哉！

     以扬州刺史庐陵王义真为司徒，尚书仆射徐羡之为尚书令、扬州刺史，中书令傅亮为尚书仆射。

     辛未，魏主嗣行如公阳。

     河西王蒙逊帅众二万攻李恂于敦煌。

     秦王炽盘遣征北将军木弈干、辅国将军元基攻上邽，遇霖雨而还。

     三月，甲子，魏阳平王熙卒。

     魏主发代都六千人筑苑，东包白登，周三十余里。

     河西王蒙逊筑堤壅水以灌敦煌；李恂乞降，不许。恂将宋承等举城降，恂自杀。蒙逊屠其城，获恂弟子宝，囚于姑臧。〔李氏灭矣。李宝卒以此开有唐之基。天之所启，谁能废之！〕于是西域诸国皆请□□〔【章：甲十一行本「请」作「诣」，空格作「蒙逊」二字；乙十一行本同；孔本同；熊校同。】〕称臣朝页。〔将，即亮翻。朝，直遥翻。〕

     夏，四月，己卯朔，诏：「所在淫祠自蒋子文以下皆除之；其先贤及以勋德立祠者，不在此例。」

     吐谷浑王阿柴遣使降秦，〔使，疏吏翻。降，户江翻。〕秦王炽盘以阿柴为征西大将军，开府仪同三司、安州牧、白兰王。〔秦盖以吐谷浑之地为安州。〕

     六月，乙酉，魏主北巡至蟠羊山；〔蟠羊山在参合陂东。〕秋，七月，西巡至河。

     河西王蒙逊遣右卫将军沮渠鄯善、建节将军沮渠苟生帅众七千伐秦。秦王炽盘遣征北将军木弈干等帅步骑五千拒之，败鄯等于五涧，〔五涧在洪池岭北。水经注：五涧水出姑臧城东而西，北流注马城河。败，补迈翻。〕虏苟生，斩首二千而还。

     初，帝以毒酒一罂〔罂，于耕翻，瓦器也。〕授前琅邪郎中令张伟，使酖零陵王，伟叹曰：「酖君以求生，不如死！」乃于道自饮而卒。〔卒，子恤翻。〕伟，卲之兄也。〔初，帝领扬州，辟卲为僚属。〕太常褚秀之、侍中褚淡之，皆王之妃兄也，王每生男，帝辄令秀之兄弟方便杀之。〔方便者，随宜处分，不令其事彰露也。〕王自逊位，深虑祸及，与褚妃共处一室，〔处，昌吕翻。〕自煮食于床前，饮食所资，皆出褚妃，故宋人莫得伺其隙。〔伺，相吏翻。〕九月，帝令淡之与兄右卫将军叔度往视妃，妃出就别室相见。兵人踰垣而入，进药于王。王不肯饮，曰：「佛教，自杀者不复得人身。」兵人以被掩杀之。〔复，扶又翻。考异曰：宋本纪，「九月己丑，零陵王薨」；晋本纪，「九月丁丑」；据长历，九月丙午朔，无己丑丁丑，今不书日。〕帝帅百官临于朝堂三日。〔自是之后，禅让之君，罕得全矣。帅，读曰率。临，力鸩翻。朝，直遥翻。〕

     庚戍，魏主还宫。

     冬，十月，己亥，诏以河西王蒙逊为镇军大将军、开府仪同三司、凉州刺史。

     己亥，魏主如代。

     十一月，辛亥，葬晋恭帝于冲平陵，帝帅百官瞻送。

     十二月，丙申，魏主西巡，至云中。

     秦王炽盘遣征西将军孔子等帅骑二万击契汗秃真于罗川。〔契，欺讫翻。汗，音寒。〕

     河西王蒙逊所署晋昌太守唐契据契叛，蒙逊遣世子政德讨之。契，瑶之子也。〔唐瑶见一百十一卷晋安帝隆安四年。〕

     上之为宋公也，谢瞻为宋台中书侍郎，其弟晦为右卫将军。时晦权遇已重，自彭城还都迎家，〔上为宋公，建宋台于彭城。〕宾客辐凑，门巷填咽。瞻在家惊骇，谓晦曰：「汝名位未多，而人归趣乃尔！〔趣，七喻翻。〕吾家素以恬退为业，不愿干豫时事，交游不过亲朋。而汝遂势倾朝野，〔朝，直遥翻。〕此岂门户之福邪！」乃以篱隔门庭曰：「吾不忍见此。」及还彭城，言于宋公曰：「臣本素士，父祖位不过二千石。〔瞻、晦，晋太常谢裒之玄孙，于谢安为从孙，是其高曾与谢安同其所自出，但名位不及耳。〕弟年始三十，志用凡近，荣冠台府，〔冠，古玩翻。〕位任显密。福过灾生，其应无远，特乞降黜，以保衰门。」前后屡陈之。晦或以朝廷密事语瞻，〔语，牛倨翻。〕瞻故向亲旧陈说，用为戏笑，以绝其言。及上即位，晦以佐命功，位任益重，瞻愈忧惧。是岁，瞻为豫章太守，遇病不疗。临终，遗晦书曰：「吾得启体辛全，亦何所恨！〔遗，于季翻。曾子有疾，召门弟子曰：「启予足，启予手。诗云『战战兢兢，如临深渊，如屡薄冰，』而今而后，吾知免夫，小子！」孔子曰：「身体发肤，受之父母，不敢毁伤。父母全而生之，子全而归之。」〕弟思自勉励，为国为家。」〔居宠思危，谢瞻有焉。为谢晦杀身亡家张本。为，于伪翻。〕

     三年〔（壬戌、四二二）〕

     春，正月，甲辰朔，魏主自云中西巡，至屋窦城。〔据北史，屋窦城在薛林山东。〕

     癸丑，以徐羡之为司空、录尚书事，刺史如故。江州刺史王弘为卫将军、开府仪同三司；中领军谢晦为领军将军兼散骑常侍，入直殿省，总统宿卫。〔散，悉亶翻。骑，奇寄翻。〕徐羡之起自布衣，〔徐羡之为桓修抚军中兵参军，与帝同府，深相亲结；及起义兵，益见亲任。〕又无术学，直以志力局度，一旦居廊庙，朝野推服，咸谓有宰臣之望。沈密寡言，不以忧喜见色；〔朝，直遥翻。沈，持林翻，见，贤遍翻。〕颇工弈棋、观戏，常若未解，〔解，户买翻，晓也。〕当世倍以此推之。传亮、蔡廓常言：「徐公晓万事，安异同。」尝与傅亮、谢晦宴聚，亮、晦才学辩博，羡之风度详整，时然后言。郑鲜之叹曰：「观徐、传言论，不复以学问为长。」〔复，扶又翻。〕

     秦征西将军孔子等大破契汗秃真，〔契，欺讫翻，汗音寒。秃，吐谷翻。〕获男女二万口，牛羊五十余万头。秃真帅骑数千西走，其别部树奚帅户五千降秦。〔帅，读曰率。降，户江翻。〕

     二月，丁丑，诏分豫州淮以东为南豫州，治历阳，以彭城王义康为刺史。〔义熙之初，帝欲开拓河南，绥定豫土，至九年，割扬州大江以西、大雷以北悉属豫州。至是，以淮西之地为北豫州，治汝南。沈约志，南豫州领历阳、南谯、庐江、南汝阴、南梁、晋熙、晋熙、弋阳、安丰、南汝南、新蔡、东郡、南颖、颖川、西汝阴、汝阳、陈留、南陈左郡、边城左郡、光城左郡十九郡。按徐志及永初郡国志止领十三郡，盖沈志有景平以后续置郡在其间也。〕又分荆州十郡置湘州，治临湘，〔晋安帝义熙十三年省湘州，今复置。临湘，汉旧县，唐为潭州长沙县。〕以左卫将军张卲为刺史。

     丙戌，魏主还宫。

     三月，上不豫，太尉长沙王道怜、司空徐羡之、尚书仆射傅亮、领军将军谢晦、护军将军檀道济并入侍医药。群臣请祈祷神祇，上不许，唯使侍中谢方明以疾告宗庙而已。上性不信奇怪，微时多符瑞，及贵，史官审以所闻，上拒而不答。

     檀道济出为镇北将军、南兖州刺史，镇广陵，悉监淮南诸军。〔晋成帝立南兖州，治京口，自此治广陵，领广陵、海陵、山阳、盱眙、秦郡、南沛等郡。监，工衔翻。〕

     皇太子多狎群小，谢晦言于上曰：「陛下春秋既高，宜思存万世，神器至重，不可使负荷非才。」〔晦发此言，已有废昏立明之意。荷，下可翻。又音如字。〕上曰：「庐陵何如﹖」晦曰：「臣请观焉。」出造庐陵王义真，〔造，七到翻。〕义真盛欲与谈，晦不甚答。还曰：「德轻于才，非人主也。」丁未，出义真为都督南豫．豫．雍．司．秦．并六州诸军事、车骑将军、开府仪同三司、南豫州刺史。〔为晦等杀义真张本。雍，于用翻。骑，奇寄翻。〕是后，大州率加都督，多者或至五十州，不可复详载矣。〔迄宋之季，境内惟二十二州。至梁武帝时，沿边分置诸州，始有五十州。复，扶又翻。〕

     帝疾瘳，〔瘳，丑留翻。〕己未，大赦。

     秦、雍流民南入梁州；庚申，遣使送绢万匹，且漕荆、雍之谷以赈之。〔秦雍之雍，古雍州也，关中之地。荆雍之雍，晋末所置南雍州也，治襄阳。使，疏吏翻。赈，之忍翻。〕

     刁逵之诛也，〔事见一百十三卷晋安帝元兴三年。〕其子弥亡命。辛酉，弥帅数十人入京口，〔帅，读曰率。〕太尉留府司马陆仲元击斩之。〔时长沙王道怜以太尉镇京口，入侍医药，故有留府。〕

     乙丑，魏河南王曜卒。

     夏，四月，甲戌，魏立皇子焘为太平王，拜相国，加大将军；丕为乐平王，弥为安定王，范为乐安王，健为永昌王，崇为建宁王，俊为新兴王。

     乙亥，诏封仇池公杨盛为武都王。

     秦王炽盘以折冲将军乞伏是辰为西胡校尉，筑列浑城于汁罗以镇之。〔汁罗盖即罗川之地。〕

     五月，帝疾甚，召太子诫之曰：「檀道济虽有干略，而无远志，非如兄韶有难御之气也。徐羡之、傅亮，当无异图。谢晦数从征伐，颇识机变，若有同异，必此人也。」〔帝固有疑晦之心矣。数，所角翻。〕又为手诏曰：「后世若有幼主，朝事一委宰相，母后不烦临朝。」〔朝，直遥翻。〕司空徐羡之、中书令傅亮、领军将军谢晦、镇北将军檀道济同被顾命。癸亥，帝殂于西殿。〔年六十。自是以后，南北朝之君没皆称殂。被，皮义翻。顾，音古。〕帝清简寡欲，严整有法度，被服居处，俭于布素，游宴甚稀，嫔御至少。〔处，昌吕翻。少，诗沼翻。〕尝得后秦高祖从女，〔后秦王兴，庙号高祖。从，才用翻。〕有盛宠，颇以废事；谢晦微谏，实时遣出。财帛皆在外府，内无私藏。〔藏，徂浪翻。〕岭南尝献入筒细布一端八丈，帝恶其精丽劳人，〔扬雄蜀都赋曰：布则蜘蛛作丝，不可见风；筩中黄润，一端数金。言其细也。恶，乌路翻。〕即付有司弹太守，〔弹，徒丹翻。〕以布还之，并制岭南禁作此布。公主出适，遣送不过二十万，无锦绣之物。内外奉禁，莫敢为侈靡。

     太子即皇帝位，年十七，大赦，尊皇太后曰太皇太后，立妃司马氏为皇后。后，晋恭帝女海盐公主也。

     魏主服寒食散，频年药发，灾异屡见，〔见，贤遍翻。〕颇以自忧。遣中使密问白马公崔浩曰：〔使，疏吏翻。〕「属者日食赵、代之分。〔属者，犹言比者、近者。属，之欲翻。分，扶问翻。〕朕疾弥年不愈，恐一旦不讳，诸子并少，〔少，诗照翻。〕将若之何﹖其为我思身后之计！」〔为，于伪翻。〕浩曰：「陛下春秋富盛，行就平愈；必不得已，请陈瞽言。自圣代龙兴，不崇储贰，是以永兴之始，社稷几危。〔事见一百十五卷晋安帝义熙五年。几，居希翻，又音祁。〕今宜早建东宫，选贤公卿以为师傅，左右信臣以为宾友；入总万机，出抚戎政。如此，则陛下可以优游无为，颐神养寿。万岁之后，国有成主，民有所归，奸宄息望，祸无自生矣。皇子焘年将周星，〔岁星十二年一周天。〕明叡温和，立子以长，礼之大经，若必待成人然后择之，倒错天伦，则召乱之道也。」〔倒错，谓废长立少。长知两翻；下同。〕魏主复以问南平公长孙嵩。〔复，扶又翻。〕对曰：「立长则顺，置贤则人服；焘长且贤，天所命也。帝从之，立太平王焘为皇太子，使之居正殿临朝，为国副主。〔朝，直遥翻。〕以长孙嵩及山阳公奚斤、〔魏收官氏志：后魏献帝弟为达奚氏，孝文改为奚氏。〕北新公安同为左辅，坐东厢，西面；崔浩与太尉穆观、散骑常侍代人丘堆为右弼，〔后魏孝文以献帝第五兄敦丘氏为丘氏。〕坐西厢，东面；百官总己以听焉。〔坐东厢者西面，坐西厢者东面，皆朝拱皇太子。〕帝避居西宫，时隐而窥之，〔自隐蔽其身而窥之也。〕听其决断，〔断，丁乱翻。〕大悦，谓侍臣曰：「嵩宿德旧臣，历事四世，功存社稷；〔嵩事昭成帝及道武帝、明元帝及太子焘为四世。〕斤辩捷智谋，名闻遐迩；〔闻，音问。〕同晓解俗情，明练于事；观达于政要，识吾旨趣；浩博闻强识，精察天人；堆虽无大用，然在公专谨。以此六人辅相太子，吾与汝曹巡行四境，伐叛柔服，足以得志于天下矣。」〔解，胡买翻。行，下盂翻。〕

     嵩实姓拔拔，斤姓达奚，观姓丘穆陵，堆姓丘敦。是时，魏之群臣出于代北者，姓多重复，及高祖迁洛，始皆改之。旧史恶〔【章：甲十六行本「恶」作「患」；乙十一行本同；孔本同；张校同。】〕其烦杂难知，故皆从后姓以就简易，今从之。

     魏主又以典东西部刘絜、门下奏事代人古弼、〔重，直龙翻。恶，乌路翻。易，以豉翻。道武天赐四年，置侍官，侍直左右，出纳诏命。魏书官氏志：内入诸姓，吐奚氏为古氏。〕直郎徒河卢鲁元〔拓跋与慕容、段氏同出鲜卑，其后强盛，谓东种为徒河。官氏志：内入诸姓，吐伏卢氏为卢氏。〕忠谨恭勤，使之给侍东宫，分典机要，宣纳辞令。太子聪明，有大度；群臣时奏所疑，帝曰：「此非我所知，当决之汝曹国主也。」

     六月，壬申，以尚书仆射傅亮为中书监、尚书令，以领军将军谢晦领中书令，侍中谢方明为丹杨尹。方明善治郡，〔治，直之翻。〕所至有能名；承代前人，不易其政，必宜改者，则以渐移变，使无迹可寻。

     戊子，长沙景王道怜卒。

     魏建义将军刁雍寇青州，州兵击破之。雍收散卒，走保大乡山，〔魏收地形志：济阴郡乘氏县有大乡城。雍，于容翻。〕

     秋，七月，己酉，葬武皇帝于初宁陵，〔陵在丹阳建康县蒋山。〕庙号高祖。

     河西王蒙逊遣前将军沮渠成都帅众一万，耀兵岭南，遂屯五涧。〔盖耀兵于洪池岭南，而还屯五涧也。沮，子余翻。帅，读曰率，下同。〕九月，秦王炽盘遣征北将军出连虔等帅骑六千击之。

     初，魏主闻高祖克长安，〔见上卷晋安帝义熙十三年。〕大惧，遣使请和，自是每岁交聘不绝。及高祖殂，殿中将军沈范等奉使在魏，〔晋置二卫，仍置殿中将军。使，疏吏翻；下同。〕还，及河，魏主遣人追执之，议发兵取洛阳、虎牢、滑台。崔浩谏曰：「陛下不以刘裕欻起，纳其使贡，〔欻，许勿翻。〕裕亦敬事陛下。不幸今死，遽乘丧伐之，虽得之不足为美。且国家今日亦未能一举取江南也，而徒有伐丧之名，〔礼不伐丧。〕窃为陛下不取。〔为，于伪翻。〕臣谓宜遣人吊祭，存其孤弱，恤其凶灾，使义声布于天下，则江南不攻自服矣。况裕新死，党与未离，兵临其境，必相帅拒战，〔帅，读曰率。〕功不可必。不如缓之，待其强臣争权，变难必起，〔难，乃旦翻。〕然后命将出师，可以兵不疲劳，坐收淮北也。」〔将，即亮翻。〕魏主曰：「刘裕乘姚兴之死而灭之，〔事见一百十七卷晋安帝义熙十二年及上卷义熙十三年。〕今我乘裕丧而伐之，何为不可﹖」浩曰：「不然。姚兴死，诸子交争，故裕乘舋伐之。今江南无舋，不可比也。」〔舋，与衅同，许觐翻。〕魏主不从，假司空奚斤节，加晋兵大将军、行扬州刺史，使督宋兵将军．交州刺史周几、〔后魏孝文以献帝次兄普氏之后为周氏。〕吴兵将军．广州刺史公孙表同入寇。〔晋兵、宋兵、吴兵、郑兵、楚兵等将军，皆魏所置。〕

     乙巳，魏主如灅南宫，遂如广宁。〔晋愍帝建兴元年，猗卢筑新平城于灅北，其后筑宫于灅南。郦道元曰：广宁去平城五十里。广宁县，汉属上谷郡，晋太康中立为郡。灅，力水翻。〕

     辛亥，魏人筑平城外郭，周围三十二里。

     魏主如乔山。〔五代志：乔山在涿郡怀戎县。刘昫曰：唐妫州怀戎县，后汉上谷之潘县也。〕遂东如幽州；冬，十月，甲戌，还宫。

     魏军将发，公卿集议于监国之前，〔监，工衔翻。〕以先攻城与先略地。奚斤欲先攻城，崔浩曰：「南人长于守城。昔苻氏攻襄阳，经年不拔。〔事见一百四卷晋孝武太元三年、四年。〕今以大兵坐攻小城，若不时克，挫伤军势，敌得徐严而来，我怠彼锐，此危道也。不如分军略地，至淮为限，列置守宰，收敛租谷，则洛阳、滑台、虎牢更在军北，绝望南救，必沿河东走；不则为囿中之物，〔不，读曰否。〕何忧其不获也！」公孙表固请攻城，魏主从之。

     于是奚斤等帅步骑二万，〔帅，读曰率。骑，奇寄翻。〕济河，营于滑台之东。时司州刺史毛德祖戍虎牢，东郡太守王景度告急于德祖，〔王景度以东郡太守戍滑台。〕德祖遣司马翟广等将步骑三千救之。〔翟，苌伯翻。将，即亮翻；下同。〕

     先是，司马楚之聚众在陈留之境，闻魏兵济河，遣使迎降。〔先，悉荐翻。使，疏吏翻。降，户江翻。〕魏以楚之为征南将军、荆州刺史，使侵扰北境。〔此谓宋之北境。〕德祖遣长社令王法政将五百人戍邵陵，〔邵陵县，汉属汝南郡，晋以后属颍川郡。杜佑曰：蔡州郾陵县有古召陵城。〕将军刘怜将二百骑戍雍丘以备之。楚之引兵袭怜，不克。会台送军资，怜出迎之，酸枣民王玉驰以告魏。〔酸枣县自汉以来属陈留郡，唐属滑州。〕丁酉，魏尚书滑稽引兵袭仓垣，〔康曰：滑，户八切，姓也，本滑伯国，姬姓，其后因国为氏。汉有詹事滑典。〕兵吏悉踰城走，陈留太守冯翊严棱诣斤降。魏以王玉为陈留太守，给兵守仓垣。〔魏收地形志：陈留郡治浚仪县，有仓垣城。〕

     奚斤等攻滑台，不拔，求益兵，魏主怒，切责之。壬辰，自将诸国兵五万余人南出天关，踰恒岭，〔此即晋孝武太元二十一年燕主垂袭魏平城之路，魏主珪既平中山，自望都铁关凿恒岭至代五百余里。将，即亮翻；下同。〕为斤等声援。

     秦出连虔与河西沮渠成都战，禽之。〔沮渠成都时屯五涧。〕

     十一月，魏太子焘将兵出屯塞上，〔魏主南援攻河南之兵，故太子屯塞上以备柔然。〕使安定王弥与安同居守。〔守，式又翻。〕

     庚戌，奚斤等急攻滑台，拔之。王景度出走；景度司马阳瓒为魏所执，不降而死。〔瓒，藏旱翻。降，户江翻。〕魏主以成皋侯苟儿为兖州刺史，镇滑台。〔魏书官氏志：内入诸姓，若干氏为苟氏。〕

     斤等进击翟广等于土楼，破之，〔土楼在虎牢东。九域志，澶州临河县有土楼镇。〕乘胜进逼虎牢；毛德祖与战，屡破之。魏主别遣黑抬将军于栗磾将三千人屯河阳，谋取金墉，〔抬，色角翻。磾，丁奚翻。〕德祖遣振威将军窦晃等缘河拒之。十二月，丙戌，魏主至冀州，遣楚兵将军、徐州刺史叔孙建将兵自平原济河，徇青、兖。豫州刺史刘粹遣治中高道瑾将步骑五百据项城，〔宋豫州领汝南、新蔡、谯、梁、陈、南顿、颍川、汝阳、汝阴、陈留等郡。〕徐州刺史王仲德将兵屯湖陆。〔徐州领彭城、沛、下邳、兰陵、东海、东莞、东安、琅邪、淮阳、阳平、济阴、北济阴、锺离、马头等郡。〕于栗磾济河，与奚斤并力攻窦晃等，破之。

     魏主遣中领军代人娥清、期思侯柔然闾大肥将兵七千人会周几、叔孙建南渡河，军于碻磝，〔碻磝城临河津，后魏为济州治所。水经注曰：城即故茌平县也。〕癸未，兖州刺史徐琰弃尹卯南走。〔水经：济水自须昌县西北径渔山东，又北过谷城县西。注云：济水侧岸有尹卯垒，南去渔山四十余里。是谷城县界故春秋之小谷城也。〕于是泰山、高平、金乡等郡皆没于魏。〔金乡县，汉属山阳，晋属高平，盖晋末分置郡也。〕叔孙建等东入青州，司马爱之、季之先聚众于济东，皆降于魏，〔济水之东则青州界。济，子礼翻。〕

     戊子，魏兵逼虎牢。青州刺史东莞竺夔镇东阳城，〔青州自曹嶷以来治广固。武帝克慕容超，夷其城，青州迁治东阳城，在广县西南。宋白曰：今青州治益都县，州东城即东阳城。晋武帝太康初，分琅邪立东莞郡。青州领齐、济南、高密、乐安、平昌、北海、东莱、太原、长广等郡。莞，音官。〕遣使告急。〔使，疏吏翻。〕己丑，诏南兖州刺史檀道济监征讨诸军事，〔监，工衔翻。〕与王仲德共救之。庐陵王义真遣龙骧将军沈叔狸将三千人就刘粹，量宜赴援。〔义真时镇寿阳，刘粹时镇悬瓠。骧，思将翻。量音良。〕

     秦王炽盘征秦州牧昙达为左丞相、征东大将军。〔昙，徒含翻。〕

     营阳王〔讳义符，小字车兵，武帝长子也。考异曰：宋本纪，高氏小史皆作「荥阳」；臧后、谢晦、蔡廓传作「营阳」。营阳，南方郡名也，今从之。〕

     景平元年〔（癸亥、四二三）〕

     春，正月，己亥朔，大赦，改元。

     辛丑，帝祀南郊。

     魏于栗磾攻金墉，癸卯，河南太守王涓之弃城走。魏主以栗磾为豫州刺史，镇洛阳。〔磾，丁奚翻。〕

     魏主南巡恒岳，〔恒，户登翻。〕丙辰，至邺。〔去年十二月已书魏主至冀州，今又书南巡恒岳，必有一误。〕

     己未，诏征豫章太守蔡廓为吏部尚书，〔自晋以来，谓吏部尚书为大尚书，以其在诸曹之右，且其权任要重也。〕廓谓傅亮曰：「选事若悉以见付，不论；〔不论者，不复置议论于辞受之际也。〕不然，不能拜也。」亮以语录事尚书徐羡之，〔语，牛倨翻。「录事尚书」当作「录尚书事。」〕羡之曰：「黄、散以下悉以委蔡，吾徒不复措怀；〔黄、散，谓黄门侍郎及散骑常侍、侍郎也。复，扶又翻。〕自此以上，故宜共参同异。」廓曰：「我不能为徐干木署纸尾！」〔为，于伪翻。〕遂不拜。干木，羡之小字也。选案黄纸，录尚书与吏部尚书连名，〔选案，选曹文案也。洪迈曰：叶石林言制敕用黄纸始高宗时，非也。晋恭帝时，王韶之迁黄门侍郎，凡诸诏黄，皆其辞也。则东晋时已用黄纸写诏矣。又，宋明帝时，吏部尚书褚渊就赭圻行选，是役也，皆先战授位，版檄不供，由是有黄纸札。则宋世就军补官赏功，又多用黄纸矣。又，徐羡之召蔡廓为吏部尚书，廓曰：「我不能为徐干木署纸尾，」则是宋世以黄纸为案矣。至齐世，立左、右丞书案之制：曰白案，则右丞书名在上，左丞次书；黄案，则左丞上书，右丞下书。虽世远莫知何者之为黄案，何者之为白案，所可知者，其纸已分黄、白二色决矣。至东昏时，阉人以纸包裹鱼肉还家，并是五省黄案。然则文书之用黄纸，其来已久。高宗时，凡誊写诏制以下州县始皆用黄纸耳；概言诏书用黄纸始于高宗，不审也。选，须绢翻。〕故廓云然。

     沈约论曰：蔡廓固辞铨衡，耻为志屈；岂不知选、录同体，义无偏断乎！〔吏部典选；录尚书兼录诸曹尚书事。断，丁乱翻。〕良以主闇时难，不欲居通塞之任。〔铨衡之任，得其人则贤路通，不得其人则贤路塞。塞，悉则翻。〕远矣哉！

     庚申，檀道济军于彭城。

     魏叔孙建入临淄，所向城邑皆溃。〔考异曰：索虏传云：「虏又遣楚兵将军、徐州刺史、安平公涉归幡能健，越兵将军、青州刺史、临淄侯薛道千，陈兵将军、淮州刺史寿张子张模东击青州，所向城邑皆奔走。」本纪亦云「安平公涉归寇青州」。按后魏书无涉归等姓名，盖皆胡中旧名，即叔孙建等也。〕竺夔聚民保东阳城，其不入城者，使各依据山险，芟夷禾稼，〔芟，所衔翻。〕魏军至，无所得食。济南太守垣苗帅众依夔。〔垣苗弃历城依夔。济，子礼翻。帅，读曰率；下同。〕

     刁雍见魏主于邺，魏主曰：「叔孙建等入青州，民皆藏避，攻城不下。彼素服卿威信，〔雍先聚兵河、济之间。雍，于容翻。〕今遣卿助之。」乃以雍为青州刺史，给雍骑，使行募兵以取青州。魏兵济河向青州者凡六万骑，〔骑，奇寄翻。〕刁雍募兵得五千人，抚慰士民，皆送租供军。

     柔然寇魏边。二月，戊辰，魏筑长城，自赤城西至五原，延袤二千余里，〔袤，音茂。〕备置戍卒，以备柔然。

     丁丑，太皇太后萧氏殂。

     河西王蒙逊及吐谷浑王阿柴皆遣使入贡。〔使，疏吏翻。〕庚辰，诏以蒙逊为都督凉．秦．河沙四州诸军事、骠骑大将军、凉州牧、河西王；以阿柴为督塞表诸军事、安西将军、沙州刺史、浇河公。〔吐谷浑据塞外沙漒之地，故令督塞表诸军事。浇，坚尧翻。〕

     三月，壬子，葬孝懿皇后于兴宁陵，〔兴宁陵在晋陵丹徒县谏壁里雩山。〕

     魏奚斤、公孙表等共攻虎牢，魏主自邺遣兵助之。毛德祖于城内穴地入七丈，分为六道，出魏围外；募敢死之士四百人，使参军范道基等帅之，从穴中出，掩袭其后。魏军惊扰，斩首数百级，焚其攻具而还。〔还，从宣翻；又如字。魏兵虽退散，随复更合，〔复，扶又翻；下复婴、未复、复作、复战同。〕攻之益急。

     奚斤自虎牢将步骑三千攻颍川太守李元德等于许昌，元德等败走。魏以颍川人庾龙为颍川太守，戍许昌。

     毛德祖出兵与公孙表大战，从朝至晡，杀魏兵数百。会奚斤自许昌还，合击德祖，大破之，亡甲士千余人，复婴城自守。

     魏主又遣万余人从白沙渡河，屯濮阳南，〔濮阳对岸则顿丘之境，白沙当在今澶州之界。〕

     朝议以项城去魏不远，〔朝，直遥翻；下同。〕非轻军所抗，使刘粹召高道瑾还寿阳；若沈叔狸已进，亦宜且追。〔【张：「追」作「退」。】〕粹奏：「虏攻虎牢，未复南向，若遽摄军舍项城，则淮西诸郡无所凭依；沈叔狸已顿肥口，〔肥口，肥水入淮之口。〕又不宜遽退。」时李元德帅散卒二百至项，刘粹使助高道瑾戍守，请宥其奔败之罪，朝议并许之。

     乙巳，魏主畋于韩陵山，〔魏郡邺县有韩陵山。〕遂如汲郡，至枋头。

     初，毛德祖在北，〔毛德祖本荥阳人。武帝未取关、洛，德祖自北来归。〕与公孙表有旧。表有权略，德祖患之，乃与交通音问；密遣人说奚斤，云表与之连谋。每答表书，多所治定；〔此曹操间韩、马之智也。说，输芮翻。治，直之翻。〕表以书示斤，斤疑之，以告魏主。先是，表与太史令王亮少同营署，好轻侮亮；亮奏「表置军虎东，不得便地，故令贼不时灭。」魏主素好术数，以为然，积前后忿，使人夜就帐中缢杀之。〔先，悉荐翻。少，诗照翻。好，呼到翻。〕

     乙卯，魏主济自灵昌津，〔灵昌津，古延津也；石勒袭刘曜，涂出于此，以河冰为神灵之助，改曰灵昌津。〕遂如东郡、陈留。

     叔孙建将三万骑逼东阳城，城中文武纔一千五百人，竺夔、垣苗悉力固守，时出奇兵击魏，破之。魏步骑绕城列陈十余里，大治攻具；夔作四重堑，魏人填其三重，为橦车以攻城，〔陈，读曰阵。重，直龙翻。治，直之翻。橦，与撞同，传江翻，捣也。〕夔遣人从地道中出，以大麻焴挽之令折。〔焴，居曾翻，大索也，又居邓翻。折，而设翻。〕魏人复作长围，进攻逾急。历时浸久，城转堕坏，〔堕，读曰隳；下堕其同。〕战士多死伤，余众困乏，旦暮且陷。檀道济至彭城，以司、青二州并急，而所领兵少，〔少，诗沼翻。〕不足分赴；青州道近，竺夔兵弱，乃与王仲德兼行先救之。

     甲子，刘粹遣李元德袭许昌，斩庾龙。元德因留绥抚，并上租粮。〔上，时掌翻。〕

     魏主至盟津。于栗磾造浮桥于冶阪津。〔郭缘生述征记曰：践土，今冶阪城是。水经注：河阳县故城在冶阪西北。魏土地记云：冶阪城，旧名汉祖渡，城险固，南临孟津，在洛阳西北四十二里。盟，读曰孟。〕乙丑，魏主引兵北济，西如河内。娥清、周几、闾大肥徇地至湖陆，高平民屯聚而射之。〔射，而亦翻。〕清等尽攻破高平诸县，灭数千家，虏掠万余口；兖州刺史郑顺之戍湖陆，以兵少不敢出。

     魏主又遣并州刺史伊楼拔助奚斤攻虎牢；〔伊娄，虏复姓。楼，与娄同。〕毛德祖随方抗拒，颇杀魏兵，而将士稍零落。

     夏，四月，丁卯，魏主如成皋，绝虎牢汲河之路。〔北史：虎牢乏水，城内悬绠汲河。魏主令连舰上施轒辒，绝其汲路。〕停三日，自督众攻城，竟不能下，遂如洛阳观石经。〔石经，后汉蔡邕所书者，注详见五十七卷汉灵帝熹平四年。〕遣使祀嵩高。〔使，疏吏翻。〕

     叔孙建攻东阳，堕其北城三十许步；〔堕，读曰隳。〕刁雍请速入，建不许，遂不克。及闻檀道济等将至，雍又谓建曰：「贼畏官军突骑，以锁连车为函陈。〔函陈，方陈也。陈，读曰阵。〕大岘已南，处处狭隘，车不得方轨，雍请将所募兵五千据险以邀之，破之必矣。」〔将，即亮翻。〕时天暑，魏军多疫。建曰：「兵人疫病过半，若相持不休，兵自死尽，何须复战！今全军而返，计之上也。」己巳，道济军于临朐。〔朐，音劬。考异曰：裴子野宋略作「乙巳」。按长历，是月丁卯朔，无乙巳，必己巳也。〕壬申，建等烧营及器械而遁；道济至东阳，粮尽，不能追。竺夔以东阳城坏，不可守，移镇不其城。〔不其县，前汉属琅邪郡，后汉属东莱郡，晋属长广郡。如淳曰：其，音基。贤曰：不其故城，在今莱州即墨县西南。〕

     叔孙建自东阳趋滑台，〔趋，七喻翻。〕道济分遣王仲德向尹卯。道济停军湖陆，仲德未至尹卯，闻魏兵已远，还就道济。刁雍遂留镇尹卯，招集谯、梁、彭、沛民五千余家，置二十七营以领之。

     蛮王梅安帅渠帅数十人入贡于魏。〔帅渠帅，上读曰率，下所类翻。〕初，诸蛮本居江、淮之间，其后种落滋蔓，〔种，章勇翻。蔓，音万。〕布于数州，东连寿春，西通巴、蜀，北接汝、颍，往往有之。在魏世不甚为患；及晋，稍益繁昌，渐为寇暴。及刘、石乱中原，诸蛮无所忌惮，渐复北徙，伊阙以南，满于山谷矣。〔据史，此诸蛮乃盘瓠之后也。复，扶又翻。〕

     河西世子政德攻晋昌，克之。唐契及弟和、甥李宝同奔伊吾，〔唐契以晋昌叛河西，见武帝永初二年。〕招集遗民，归附者至二千余家，臣于柔然；柔然契为伊吾王。

     秦王炽盘谓其群臣曰：「今宋虽奄有江南，夏人雄据关中，皆不足与也。独魏主奕世英武，贤能为用，且谶云，『恒代之北当有真人』，吾将举国而事之。」〔谶，楚谮翻。〕乃遣尚书郎慕者阿胡等入见于魏，〔见，贤遍翻。〕贡黄金二百斤，并陈伐夏方略。

     闰月，丁未，魏主如河内，登太行，至高都，〔高都县自汉以来属上党郡。刘昫曰：唐泽州晋城县，汉高都县地。行，户刚翻。〕

     叔孙建自滑台西就奚斤，共攻虎牢。虎牢被围二百日，〔被，皮义翻。〕无日不战，劲兵战死殆尽，而魏增兵转多。魏人毁其外城，毛德祖于其内更筑三重城以拒之，魏人又毁其二重。德祖唯保一城，昼夜相拒，将士眼皆生创；〔重，直龙翻。人夜不得睡，则眼眊燥，以手揩之则生创。创，初良翻；下同。〕德祖抚之以恩，终无离心。时檀道济军湖陆，刘粹军项城，沈叔狸军高桥，皆畏魏兵强，不敢进。丁巳，魏人作地道以泄虎牢城中井，井深四十丈，〔深，式禁翻。〕山势峻峭，不可得防；城中人马渴乏，被创者不复出血，重以饥疫。〔被，皮义翻。复，扶又翻。重，直用翻。〕魏仍急攻之，己未，城陷；将士欲扶德祖出走，德祖曰：「我誓与此城俱毙，义不使城亡而身存也！」魏主命将士：「得德祖者，必生致之。」将军代人豆代田执德祖以献。〔豆，姓也。汉书有校尉豆如意。〕将佐在城中者，皆为魏所虏，唯参军范〔【严：「范」改「沈」。】〕道基将二百人突围南还。〔将，即亮翻。〕魏士卒疫死者什二三。

     奚斤等悉定司、兖、豫诸郡县，置守宰以抚之。〔是时司州之地尽入于魏。兖州之地自湖陆以南，豫州之地自项城以南，皆为宋守，魏未能悉定诸郡县也。〕魏主命周几镇河南，河南人安之。

     徐羡之、傅亮、谢晦以亡失境土，上表自劾；〔劾，户概翻，又户得翻。〕诏勿问。

     徐羡之兄子吴郡太守佩之颇豫政事，与侍中王韶之、程道惠、中书舍人邢安泰、潘盛结为党友。时谢晦久病，不堪见客。佩之等疑其诈疾，有异图，乃称羡之意以告傅亮，欲令亮作诏诛之。〔亮时进中书监，中书掌诏命。〕亮曰：「我等三人同受顾命，岂可自相诛戮！诸君果行此事，亮当角巾步出掖门耳。」〔宫门正南门曰端门，左右二门谓之左掖门、右掖门。〕佩之等乃止。

     五月，魏主还平城，〔考异曰：后魏帝纪：「五月庚寅，还次鴈门」，「庚寅，车驾至自南巡」，必有一误，今皆不取。〕

     六月，己亥，魏宜都文成王穆观卒。

     丙辰，魏主北巡，至参合陂。

     秋，七月，〔【章：甲十六行本「月」下有「癸酉」二字；乙十一行本同；孔本同；张校同；退斋校同。】〕尊帝母张夫人为皇太后。

     魏主如三会屋侯泉；〔魏收地形志：秀容郡肆卢县治新会城，真君七年并三会城属焉。〕八月，辛丑，如马邑，观灅源，〔灅，力水翻。〕

     柔然寇河西，河西王蒙逊命世子政德击之。政德轻骑进战，〔骑，奇寄翻。〕为柔然所杀；蒙逊立次子兴为世子。

     九月，乙亥，魏主还宫。召奚斤还平城，留兵守虎牢；使娥清、周几镇枋头；以司马楚之所将户口置汝南、南阳、南顿、新蔡四郡，〔晋惠帝分汝阴立新蔡郡，分汝南立南顿郡。魏未能有四郡之地，侨置之耳。〕以益豫州。

     冬，十月，癸卯，魏人广西宫外垣，周二十里。〔平城西宫也。魏主珪天赐元年所筑。〕

     秃发傉檀之死也，〔事见一百十六卷晋安帝义熙十年。専，奴沃翻。〕河西王蒙逊遣人诱其故太子虎台，许以番禾、西安二郡处之，〔诱，音酉。番，音盘。处，昌吕翻。〕且借之兵，使伐秦，报其父雠，复取故地。虎台阴许之，事泄而止。秦王炽盘之后，虎台之妹也，炽盘待之如初。后密与虎台谋曰：「秦本我之仇雠，虽以婚姻待之，盖时宜耳。先王之薨，又非天命；遗令不治者，欲全济子孙故也。〔治，直之翻；不治，谓被鸩而不解也，事见一百十六卷晋安帝义熙十年。〕为人子者，岂可臣妾于仇雠而不思报复乎！」乃与武卫将军越质洛城谋弒炽盘。后妹为炽盘左夫人，〔【章：甲十六行本「人」下有「有宠」二字；乙十一行本同；孔本同；张校同；退斋校同。】〕知其谋而告之，炽盘杀后及虎台等十余人。

     十一月，魏周几寇许昌，许昌溃，颍川太守李元德奔项。戊辰，魏人围汝阳，汝阳太守王公度亦奔项。〔沈约曰：晋太康地志、王隐地道无汝阳郡，应是江左分汝南立，汝阳，汉旧县，属汝南郡。〕刘粹遣其将姚耸夫等将兵助守项城。〔将，即亮翻。〕魏人夷许昌城，毁锺城，以立封疆而还。〔锺城在泰山界，夷许昌以立豫州封疆，毁锺城以立兖州封疆也。还，从宣翻，又如字。〕

     己巳，魏太宗殂。〔年三十二。〕壬申，世祖即位，〔世祖，讳焘，明元皇帝之长子也。萧子显曰：焘，字佛狸。〕大赦。十二月，庚子，魏葬明元帝于金陵。〔此云中之金陵。据北史，道武帝葬盛乐金陵，盖魏诸陵皆曰金陵。杜佑曰：后魏盛乐县在云中郡。〕庙号太宗。

     魏主追尊其母杜贵嫔为密皇后。〔密，谥也。〕自司徒长孙嵩以下普增爵位。以襄城公卢鲁元为中书监，会稽公刘絜为尚书令，〔会，工外翻。〕司卫监尉眷、散骑侍郎刘库仁等八人分典四部。〔司卫监，盖魏所置，以掌宿卫。此又一刘库仁，非什翼犍所用之刘库仁也。尉，音纡勿翻。散，悉亶翻。骑，奇寄翻。四部，东、西、南、北四部也。〕眷，古真之弟子也。〔尉古真见一百六卷晋孝武太元十年。〕

     以河内镇将代人罗结为侍中、外都大官，〔魏书官氏志：内入诸姓，叱罗氏为罗氏。魏有外都大官，内都大官。将，即亮翻。〕总三十六曹事。结时年一百七，精爽不衰，〔杜预曰：爽，明也。〕魏主以其忠悳，亲任之，使兼长秋卿，监典后宫，出入卧内；〔监，工衔翻。〕年一百一十，乃听归老，朝廷每有大事，遣骑访焉。〔骑，奇寄翻。〕又十年乃卒。

     左光禄大夫崔浩研精经术，练习制度，〔魏、晋以来，左、右光禄大夫在光禄大夫上，假金章紫绶。研精者，穷其精力。〕凡朝廷礼仪，军国书诏，无不关掌。浩不好老、庄之书，曰：「此矫诬之说，不近人情。」〔托圣贤以伸其说谓之矫；圣贤无是事，寓言而加诋谓之诬。好，呼到翻。近，其靳翻。〕老习礼，仲尼所师，〔史记及大戴记皆云仲尼问礼于老。，他甘翻。〕岂肯为败法之书以乱王之治乎！」〔败，补迈翻。治，直真翻。〕尤不信佛法，曰：「何为事此胡神！」及世祖即位，左右多毁之；帝不得已，命浩以公归第，然素知其贤，每有疑议，辄召问之。浩纤妍洁白如美妇，〔孅，细也；妍，美好也。〕常自谓才比张良而稽古过之。既归第，因修服食养性之术。

     初，嵩山道士寇谦之，赞之弟也，修张道陵之术，自言尝遇老子降，命谦之继道陵为天师，〔张道陵，后汉人，修五斗米道，俗所谓天师也。〕授以辟谷轻身之术及科戒二十卷，〔今道家科戒盖始于此。〕使之清整道教。又遇神人李谱文，〔谱，博古翻。〕云老子之玄孙也。授以图箓真经六十余卷，使之辅佐北方太平真君；出天宫静轮之法，其中数篇，李君之手笔也。谦之奉其书献于魏主。朝野多未之信，〔朝，直遥翻。〕崔浩独师事之，从受其术，且上书赞明其事曰：「臣闻圣王受命，必有天应，河图、洛书皆寄言于虫兽之文，〔河出图，伏羲象以画八卦；洛出书，禹得之以叙九畴，故曰：「龙图授羲，龟书畀姒。」又尚书中候曰：「尧沈璧于洛，玄龟负书，背中赤文朱字，止于坛畔。舜礼坛于河畔，黄龙负卷舒图出于水。」〕未若今日人神接对，手笔粲然，辞旨深妙，自古无比；岂可以世俗常虑而忽上灵之命！臣窃惧之。」帝欣然，使谒者奉玉帛、牲牢祭嵩岳，迎致谦之弟子在山中者，以崇奉天师，显扬新法，宣布天下。起天师道场于平城之东南，重坛五层；〔水经注：湿水南径平城之东，水左有大道坛，寇谦之所建也。湿水即灅水。〕给道士百二十人衣食，每月设厨会数千人。

     臣光曰：老、庄之书，大指欲同死生，轻去就。而为神仙者，服饵修炼以求轻举，炼草石为金银，〔谷永说汉成帝曰：「诸言世有仙人服食不终之药，遥兴轻举，登遐倒景，览观县圃，浮游蓬莱，黄冶变化，皆奸人惑众，挟左道，怀诈伪，以欺罔世主。」服饵修炼以求轻举，即谷永所谓服食不终之药遥兴轻举者也；炼草石以为金银，即谷永所谓黄冶变化者也。〔其为术正相戾矣；是以刘歆七略叙道家为诸子，神仙为方技。〔以其相戾，故七略不得合为一。〕其后复有符水、禁菷之术，〔符水、禁菷，即张道陵之术。〕至谦之遂合而为一；至今循之，其讹甚矣！崔浩不喜佛、老之书而信谦之之言，其故何哉！〔喜，许记翻。〕昔臧文仲祀爰居，孔子以为不智；〔海鸟爰居避风，止于鲁东门之外，臧文仲使国人祀之。孔子以为臧文仲不智者三，祀爰居其一也。〕如谦之者，其为爰居亦大矣。诗三百，一言以蔽之，曰「思无邪」。君子之于择术，可不慎哉！

