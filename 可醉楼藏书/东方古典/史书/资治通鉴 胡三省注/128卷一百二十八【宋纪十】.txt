卷第一百二十八【宋纪十】起阏逢敦牂（甲午），尽着雍淹茂（戊戌），凡五年。

     世祖孝武皇帝上〔讳骏，字休龙，小字道民，文帝第三子也。〕

     孝建元年〔（甲午，四五四）〕

     春，正月，己亥朔，上祀南郊，改元，大赦。〔上既平元凶之乱，依故事即位踰年而后改元。孝建者，盖欲以孝，建平祸乱安宗庙之功。〕甲辰，以尚书令何尚之为左光禄大夫、护军将军，以左卫将军颜竣为吏部尚书、领骁骑将军。〔竣，七伦翻。骁，坚尧翻。骑，奇寄翻。〕

     壬戌，更铸孝建四铢钱。〔更，工衡翻。〕

     乙丑，魏以侍中伊与为司空。〔与，蒲拨翻。〕

     丙子，〔【严：「子」改「寅」。】〕立皇子子业为太子。

     初，江州刺史臧质，自谓人才足为一世英雄；太子劭之乱，质潜有异图，以荆州刺史南邵王义宣庸闇易制，〔易，以豉翻。〕欲外相推奉，因而覆之。质于义宣为内兄，〔臧质，武敬皇后之侄，年长于义宣，故为内兄。〕既至江陵，〔质初起兵与鲁爽同诣江陵，事见上卷上年。〕即称名拜义宣。义宣惊愕问故。质曰：「事中宜然。」〔谓国家多事之中，宜相推奉也。〕时义宣已奉帝为主，故其计不行。及至新亭，〔去年五月朔，质至新亭。〕又拜江夏王义恭，〔夏，户雅翻。〕曰：「天下屯危，礼异常日。」〔屯，陟伦翻。〕

     劭既诛，义宣与质功皆第一，由是骄恣，事多专行，凡所求欲，无不必从。〔必上之从己。〕义宣在荆州十年，〔文帝元嘉二十年义宣镇荆州。〕财富兵强；朝廷所下制度，意有不同，一不遵承。〔史历言义宣、质骄横之由。下，遐稼翻。〕质自建康之江州，舫千余乘，部伍前后百余里。〔舫，甫妄翻。乘，绳证翻。〕帝方自揽威权，而质以少主遇之，〔少，诗照翻。〕政刑庆赏，一不咨禀。擅用湓口、钩圻米，〔湓口米，荆、湘、郢三州之运所积也。钩圻米，南江之运所积也。水经注：灨水自南昌历郴丘城下，又历钩圻邸阁下，而后至彭泽。圻，音畿。〕台符屡加检诘，渐致猜惧。〔检诘，谓检校米斛，而诘问擅用之由也。诘，去吉翻。〕

     帝淫义宣诸女，义宣由是恨怒。质乃遣密信说义宣，〔密信，密使也。说，输芮翻；下说诱同。〕以为「负不赏之功，挟震主之威，自古能全者有几﹖今万物系心于公，声迹巳着；见几不作，将为他人所先。〔几，居希翻。先，悉荐翻。〕若命徐遗宝、鲁爽驱西北精兵来屯江上，〔徐遗宝刺兖州，直建康北；鲁爽刺南豫，直建康西。鲁爽素奉义宣，徐遗宝由义宣府参军起，故欲命之同逆。〕质帅九江楼船为公前驱，〔帅，读曰率。〕已为得天下之半。公以八州之众，徐进而临之，〔义宣都督荆、雍、梁、益、湘、交、广、宁八州。〕虽韩、白更生，不能为建康计矣。〔韩、白，谓韩信、白起。〕且少主失德，闻于道路；〔闻，音问，同。〕沈、柳诸将，亦我之故人，〔沈庆之与质同以武干事文帝，质为雍州，柳元景其部曲将也。将，即亮翻；下同。〕谁肯为少主尽力者！〔为，于伪翻；下为公同。〕夫不可留者年也，不可失者时也。质常恐溘先朝露，〔溘，苦答翻，又苦合翻。溘，奄也。朝露，言其易晞。溘先朝露，言奄然而死在朝露未晞之先。先，悉荐翻。〕不得展其旅力，〔毛苌曰：旅，众也。考孔安国书注亦然。〕为公扫除，于时悔之何及。」义宣腹心将佐咨议参军蔡超、司马竺超民等咸有富贵之望，〔蔡超等以江州将佐从帝起义以得富贵，故怀非望。〕欲倚质威名以成其业，共劝义宣从其计。质女为义宣子采之妇。义宣谓质无复异同，〔复，扶又翻。〕遂许之。超民，夔之子也。〔景平、元嘉之间，竺夔守东阳有功。〕臧敦时为黄门侍郎，帝使敦至义宣所，道经寻阳，质更令敦说诱义宣，〔诱，音酉。〕义宣〔【章：甲十一行本「宣」下有「质」字；乙十一行本同；孔本同；张校同。】〕意遂定。

     豫州刺史鲁爽有勇力，义宣素与之相结。义宣密使人报爽及兖州刺史徐遗宝，期以今秋同举兵。使者至寿阳，爽方饮醉，失义宣指，即日举兵。〔考异曰：宋本纪：「二月庚午，爽、臧质、南邵王义宣、徐遗宝举兵反。」义宣传云其年正月便反。宋略云：「二月，义宣等反。」按爽之反，帝犹遣质收鲁弘，则非同日反明矣。又按长历，是日戊辰朔；然则庚午三日也。义宣传，起兵在二月二十六日，但不知爽反在正月与二月耳。〕爽弟瑜在建康，闻之，逃叛。爽使其众戴黄标，〔戴黄以为标识。〕窃造法服，登坛，自号建平元年；疑长史韦处穆、中兵参军杨元驹、治中庾腾之不与己同，皆杀之。〔处，昌吕翻。〕徐遗宝亦勒兵向彭城。

     二月，义宣闻爽已反，狼狈举兵。鲁瑜弟弘为质府佐，帝敕质收之，质即执台使，举兵。〔使，疏吏翻。〕

     义宣与质皆上表，言为左右所谗疾，欲诛君侧之恶。义宣进爽号征北将军。爽于是送所造舆服诣江陵，使征北府户曹版义宣等，〔晋、宋之制，藩方权宜授官者谓之版授。〕文曰：「丞相刘，今补天子，名义宣；车骑臧，今补丞相，名质；平西朱，今补车骑，名修之：〔先是，臧质进号车骑将军，镇寻阳；朱修之进号平西将军，镇襄阳；进义宣丞相，辞不受。〕皆版到奉行。」义宣骇愕，爽所送法物并留竟陵，不听进。质加鲁弘辅国将军，下戍大雷。义宣遣咨议参军刘谌之将万人就弘，〔谌，氏壬翻。将，即亮翻。〕召司州刺史鲁秀，欲使为谌之后继。秀至江陵见义宣，出，拊膺曰：「吾兄误我，乃与痴人作贼，今年败矣！」

     义宣兼荆、江、兖、豫四州之力，威震远近。帝欲奉乘舆法物迎之，〔乘，绳证翻。〕竟陵王诞固执不可，曰：「柰何持此座与人！」乃止。〔竟陵王诞时为扬州刺史。〕

     己卯，以领军将军柳元景为抚军将军；辛卯，以左卫将军王玄谟为豫州刺史。〔欲以代鲁爽。〕命元景统玄谟等诸将以讨义宣。癸巳，进据梁山洲，〔时梁山江中有洲，玄谟等舟师据之。〕于两岸筑偃月垒，水陆待之。义宣自称都督中外诸军事，命僚佐悉称名。

     甲午，魏主诣道坛受图箓。〔寇谦之之遗教也。〕

     丙申，以安北司马夏侯祖欢为兖州刺史。〔代徐遗宝。〕三月，已亥，内外戒严。〔考异曰：宋本纪、宋略皆作癸亥，下有辛丑。按长历，是月戊戌朔，癸亥二十六日，辛丑乃四日也；当作己亥。〕辛丑，以徐州刺史萧思话为江州刺史，〔欲以代臧质。〕柳元景为雍州刺史。〔欲以代朱修之。雍，于用翻。〕癸卯，以太子左卫率庞秀之为徐州刺史。〔欲以代萧思话。〕

     义宣移檄州郡，加进位号，使同发兵。雍州刺史朱修之伪许之，而遣使陈诚于帝。〔遣使，疏吏翻；下同。〕益州刺史刘秀之斩义宣使者，遣中兵参军韦崧〔【严：「崧」改「山松」。】〕将万人袭江陵。〔将，即亮翻；下使将同。〕

     戊申，义宣帅众十万发江津，舳舻数百里。〔帅，读曰率。舳，音逐。舻，音卢。〕以子慆为辅国将军，与左司马竺超民留镇江陵。〔慆，土刀翻。〕檄朱修之使发兵万人继进，修之不从。义宣知修之贰于己，乃以鲁秀为雍州刺史，使将万余人击之。王玄谟闻秀不来，〔鲁秀善战，故王玄谟惮之。〕喜曰：「臧质易与耳。」〔易，以豉翻。〕

     冀州刺史垣护之妻，徐遗宝之姊也，遗宝邀护之同反，护之不从，发兵击之。遗宝遣兵袭徐州长史明胤于彭城，不克。〔萧思话已离彭城，长史明胤守之。〕胤与夏侯祖欢、垣护之共击遗宝于湖陆，〔未兖州治湖陆。〕遗宝弃众焚城，奔鲁爽。

     义宣至寻阳，以质为前锋而进，爽亦引兵直趣历阳，〔趣，七喻翻。〕与质水陆俱下。殿中将军沈灵赐将百舸，破质前军于南陵，擒军主徐庆安等。〔舸，古我翻。〕质至梁山，夹陈两岸，与官军相拒。〔陈，读日阵。〕

     夏，四月，戊辰，以后将军刘义綦为湘州刺史；甲申，以朱修之为荆州刺史。〔义宣为荆、湘二州刺史而反，故二州皆命代，以朱修之效顺，使制其后，故命以荆州。〕

     上遣左军将军薛安都、龙骧将军南阳宗越等戍历阳，〔骧，思将翻。〕与鲁爽前锋杨胡兴等战，斩之。〔考异曰：安都传作「胡与」，今从宗越传。〕爽不能进，留军大岘，使鲁瑜屯小岘。〔小岘在合肥之东，大岘又在小岘之东。岘，户典翻。〕上复遣镇军将军沈庆之济江，督诸将讨爽，〔复，扶又翻。〕爽食少，引兵稍退，自留断后；〔少，诗沼翻。断，音短；断后，古之所谓殿也。〕庆之使薛安都帅轻骑追之，〔帅，读曰率。骑，奇寄翻。〕丙戌，及爽于小岘。爽将战，饮酒过醉，安都望见爽，即马大呼，直往刺之，〔呼，火故翻。刺，七亦翻。〕应手而倒，左右范双斩其首。爽众奔散，瑜亦为部下所杀，遂进攻寿阳，克之。〔爽为南豫州刺史，镇寿阳。〕徐遗宝奔东海，东海人杀之。

     李延寿论曰：凶人之济其身，非世乱莫由焉。鲁爽以乱世之情，而行之于平日，〔平日，谓安平无事之日。〕其取败也宜哉！〔考异曰：此语本出沈约宋书吴喜黄回传赞，而延寿取之。以约施用失所，故绌其名。〕

     南郡王义宣至鹊头，庆之送爽首示之，并与书曰：「仆荷任一方，而衅生所统。」〔去年，庆之镇盱眙，今使之专征，盖兼督兖、豫。荷，下可翻。衅，许观翻。〕近聊帅轻师，指往翦扑，〔轻师，言非重兵。扑，普上翻。〕军锋裁及，贼爽授首。公情契异常，〔言义宣与爽相结，情契异于常人。〕或欲相见，及其可识，指送相呈。」爽累世将家，〔鲁爽父轨，轨父宗之，三世将家。〕骁猛善战，号万人敌；〔骁，坚尧翻。〕义宣与质闻其死，皆骇惧。

     柳元景于采石；王玄谟以臧质众盛，遣使来求益兵，〔使，疏吏翻。〕上使元景进屯姑孰。〔考异曰：垣护之传作「南州」，盖南州即姑孰也。按宋白续通典曰：「桓玄居南州，以在国南，故曰南州，」载之宣州之下。晋书云：「桓玄于南州起斋，号曰盘龙斋。刘毅小字盘龙。玄既败，毅以豫州刺史出镇姑孰，正居是斋。」桓玄既诛司马元显，出镇姑孰，起盘龙斋，盖是时也。晋书正指姑孰为南州，宋白误矣。〕

     太傅义恭与义宣书曰：「往时仲假兵，灵宝寻害其族；孝伯推诚，牢之旋踵而败。」〔假兵、推诚事并见一百一十卷晋安帝隆安二年，桓玄杀殷仲堪见一百一十一卷三年。桓玄，字灵宝。王恭，字孝伯。〕臧质少无美行，弟所具悉。〔质少轻薄无检，为文帝所嫌。少，诗照翻。行，下孟翻。〕今藉西楚之强力，图济其私；凶谋若果，〔果，胜也，克也，决也。〕恐非复池中物也。」〔复，扶又翻。〕义宣由此疑之。五月，甲辰，义宣至无湖，质进计曰：「今以万人取南州，则梁山中绝；〔柳元景屯南州为梁山后镇，若取之，则梁山之路中绝。〕万人缀梁山，则玄谟必不敢动；下官中流鼓棹，直趣石头，此上策也。」〔沈庆之、薛安都等在江西，柳元景、王玄谟等与义宣相持；若质计得行，建康殆矣。趣，七喻翻。〕义宣将从之。刘谌之密言于义宣曰：「质求前驱，此志难测。不如尽锐攻梁山，事克然后长驱，此万安之计也。」义宣乃止。

     冗从仆射胡子反等守梁山西垒，会西南风急，质遣其将尹周之攻西垒；〔因西南风急而攻西垒，东垒之兵难以逆风赴救。赜，而陇翻。从，才用翻。将，即亮翻。〕子反方渡东岸就玄谟计事，闻之，驰归。〔【章：甲十一行本「归」下有「周之攻垒甚急」六字；乙十一行本同；孔本同；张校同；退斋校同。】〕偏将刘季之帅之军殊死战，〔帅，读曰率。〕求救于玄谟，玄谟不遣；大司马参军崔勋之固争，乃遣勋之与积弩将军垣诣之救之。比至，城已陷，勋之、询之皆战死。〔比，必寐翻，及也。考异曰：义宣传曰：「五月十九日，西南风猛。」宋略曰：「己亥，质遣尹周之攻梁山西垒，陷之。」按长历，是月丁酉朔，三日己亥，八日甲辰，十八日甲寅。宋略于己亥上有甲辰，下有甲寅，然则决非十九日与己亥，或者是己酉与辛亥也。今不书日，阙疑。〕询之，护之之弟也。子反等奔还东岸。质又遣其将庞法起将数千兵趋南浦，欲自后掩玄谟，〔庞，皮江翻。趋，七俞翻。时玄谟使其将郑琨、武念戍南浦，其地则今之大信港也，俗谓之肩担河。〕游击将军垣护之引水军与战，破之。〔此以上皆梁山交战事。〕

     朱修之断马鞍山道，〔水经注：檀溪水出襄阳西柳子山下，东为鸭湖，湖在马鞍山东北。按马鞍山今谓之望楚山，晋刘弘所改名也，高处有三磴。断，丁管翻。〕据险自守。鲁秀攻之，不克，屡为修之所败，〔败，补迈翻。〕乃还江陵，修之引兵蹑之。或劝修之急追，修之曰：「鲁秀，骁将也；兽穷则攫，不可迫也。」〔兵法有言：知彼知己，百战不殆。朱修之此战近之。骁，坚尧翻。将，即亮翻。〕

     王玄谟使垣护之告急于柳元景曰：「西城不守，唯余东城万人。贼军数倍，强弱不敌，欲退还姑孰，就下协力当之，更议进取。」元景不许，曰：「贼势方盛，不可先退，吾当甲赴之。」护之曰：「贼谓南州有三万人，而将军麾下裁十分之一，若往造贼垒，〔造，七到翻。〕则虚实露矣。王豫州必不可来，不如分兵援之。」元景曰：「善！」乃留羸弱自守，悉遣精兵助玄谟，多张旗帜。〔羸，伦为翻。帜，昌志翻。〕梁山望之如数万人，皆以为建康兵悉至，众心乃安。

     质自请攻东城。咨议参军颜乐之说义宣曰：「质若复克东城，〔乐，音洛。说，输芮翻。复，扶又翻。〕则大功尽归之矣；宜遣麾下自行。」义宣乃遣刘谌之与质俱进。甲寅，义宣至梁山，顿兵西岸，〔义宣自鹊头至梁山西岸。〕质与刘谌之进攻东城。玄谟督诸军大战，薛安都帅突骑先冲其陈之东南，陷之，〔帅，读曰率。骑，奇寄翻。陈，读曰陈。〕斩谌之首，刘季之、宗越又陷其西北，质等兵大败。垣护之烧江中舟舰，烟陷覆水，〔舰，户黯翻。覆，敷又翻；下覆头同。〕延及西岸营垒殆尽；诸军乘势攻之，义宣兵亦溃。义宣单舸迸走，闭户而泣，〔舸，古我翻。迸，北孟翻。户，舰户也。〕荆州人随之者犹百余舸。质欲见义宣计事，而义宣已去，质不知所为，亦走，其众皆降散。〔降，户江翻。〕己未，解严。

     癸亥，以吴兴太守刘延孙为尚书右仆射。〔守，手又翻。〕

     六月，丙寅，魏主如阴山。

     臧质至寻阳，焚烧府舍，载妓妾西走；使嬖人何文敬领余兵居前，至西阳。西阳太守鲁方平绐文敬曰：〔妓，渠绮翻。嬖，卑义翻，又博计翻。绐，荡亥翻。〕「诏书唯捕元恶，余无所问，不如逃之。」文敬弃众亡去。质先以妹夫羊冲为武昌郡，〔晋起居注：武帝太康元年改江夏为武昌郡。又按晋志，吴主权以东鄂置武昌郡；今寿昌军是也。〕质往投之；冲已为郡丞胡庇之所杀，质无所归，乃逃于南湖，〔南湖今在寿昌军武昌县东八里。〕掇莲实噉之。〔掇，于括翻。噉，徒滥翻，又徒览翻。〕追兵至，以荷覆头，自沈于水，出其鼻。〔沈，持林翻。〕戊辰，军主郑俱儿望见，射之，中心，〔射，而亦翻。中，竹仲翻。〕兵刃乱至，肠胃萦水草，斩首送建康，子孙皆弃市，并诛其党乐安太守〔【章：甲十一行本作「豫章太守乐安」六字；乙十一行本同；孔本同；张校云：「党」下脱「豫章太守」四字，「安」下衍「太守」二字。】〕任荟之、〔任，音壬。荟，乌外翻。〕临川内史刘怀之、鄱阳太守杜仲儒。仲儒，骥之兄子也。〔杜骥，元嘉中刺青州。〕功臣柳元景等封赏各有差。

     丞相义宣走至江夏，闻巴陵有军，〔巴陵之军，盖韦崧之兵也；或曰：湘州刺史刘遵考之兵也。夏，户雅翻。〕回向江陵，众散且尽，与左右十许人徒走，脚痛不能前，僦民露车自载，〔僦，即就翻，赁也。〕缘道求食。至江陵郭外，遣人报竺超民，超民具羽仪兵众迎之。时荆州带甲尚万余人，左右翟灵宝诫义宣使抚忍将佐，〔翟，苌伯翻。将，即亮翻。〕以：「臧质违指授之宜，用致失利。今治兵缮甲，更为后图。」〔治，置之翻。〕昔汉高百败，终成大业....」而义宣忘灵宝之言，误云「项羽千败」，众咸掩口。〔掩口而笑也。〕鲁秀、竺超民等犹欲收余兵更图一决；而义宣惛沮，无复神守，人内不复出，〔沮，在吕翻。复，扶又翻；下夜复同。〕左右腹心稍稍离叛。鲁秀北走，〔考异曰：宋略云：「秀自襄阳败退，将及江陵，闻败北走。」今从宋书。〕义宣不能自立，欲从秀去，乃携息慆〔息，子也。〕及所爱妾五人，着男子服相随。〔着，陟略翻。〕城内扰乱，白刃交横，义宣惧，坠马，遂步进；竺超民送至城外，更以马与之，归而城守。〔守，手又翻。〕义宣求秀不得，左右尽弃之，夜，复还南郡空廨；〔南郡太守廨舍，盖在江陵城外。廨，古隘翻。〕旦日，超民收送刺奸。〔自汉以来，公府有刺奸掾。〕义宣止狱户，坐地叹曰：「臧质老奴误我！」五妾寻被遣出，义宣号泣，语狱吏曰：「常日非苦，今日分别始是苦。」〔被，皮义翻。号，户高翻。语，牛倨翻。别，如字；分别，犹分离也。〕鲁秀众散，不能去，还向江陵，城上人射之，〔射，而亦翻。〕秀赴水死，就取其首。

     诏右仆射刘孝〔【章：甲十一行本「孝」作「延」；乙十一行本同；孔本同；张校同；退斋校同。】〕孙使荆、江二州，旌别枉直，〔使，疏吏翻。别，彼列翻。〕就行诛赏；且分割二州之地，议更置新州。〔由是遂分荆、湘、江、豫之地置郢州。〕

     初，晋氏南迁，以扬州为京畿，谷帛所资皆出焉；以荆、江为重镇，甲兵所聚尽在焉；常使大将居之。〔将，即亮翻。〕三州户口，居江南之半，上恶其强大，故欲分之。〔恶，乌路翻；下同。〕癸未，分扬州浙东五郡置东扬州，治会稽；〔五郡：会稽、东阳、永嘉、临海、新安。会，工外翻。〕分荆、湘、江、豫州之八郡置郢州，治江夏；〔分荆州之江夏、竟陵、随、武陵、天门、湘州巴陵、江州武昌、豫州西阳凡八郡。永初郡国志及何承天志，江夏太守本治安陆，自此之后徙治夏口；今鄂州治江夏县即其地。夏，户雅翻；下夏口同。〕罢南蛮校尉，迁其营于建康。〔晋武帝置护南蛮校尉于襄阳，江左初省，寻又置于江陵。水经注：南蛮校尉府在方城；自油口以东，屯营相接，悉是南蛮府屯兵。校，户教翻。〕太傅义恭议使郢州治巴陵，尚书令何尚之曰：「夏口在荆、江之中，正对沔口，通接雍、梁，实为津要。〔自夏口入沔，泝流而上，至襄阳，又泝流而上至汉中，故云通接雍、梁。雍，于用翻。〕由来旧镇，根基不易，〔夏口自吴以来为重镇。〕既有见城，〔见，贤遍翻。〕浦大容舫，于事为便。」〔守江之备，船舰为急，故以浦大容舫为便。舫，甫妄翻。〕上从之。既而荆、扬因此虚耗。尚之请复合二州，〔复，扶又翻。〕上不许。 

     戊子，省录尚书事。上恶宗室强盛，不欲权在臣下；太傅义恭知其指，故请省之。

     上使王公、八座与荆州刺史朱修之书，〔晋志曰：五曹尚书、一仆射、二令为八座。宋盖二仆射，一令。〕令丞相义宣自为计。书未达，庚寅，修之入江陵，杀义宣，并诛其子十六人，及同党竺超民、从事中郎蔡超、咨议参军颜乐之等。超民兄弟应从诛，何尚之上言：「贼既遁走，一夫可擒。若超民反复昧利，即当取之，非唯免愆，亦可要不义之赏。而超民曾无此意，微足观过知仁。〔何尚之此言为竺超民兄弟地道耳。要，一遥翻。〕且为官保全城府，谨守库藏，〔为，于伪翻。藏，徂浪翻。〕端坐待缚。今戮及兄弟，则与其余逆党无异，于事为重。」上乃原之。

     秋，七月，丙申朔，日有食之。

     庚子，魏皇子弘生；辛丑，大赦，改元兴光。

     丙辰，大赦。

     乙亥，魏主还平城。〔是年夏，书魏主如阴山。〕

     冬，十一月，戊戌，魏主如中山，遂如信都；十二月，丙子，还，幸灵丘，〔灵丘县自汉以来属代郡，唐为蔚州。〕至温泉宫；庚辰，还平城。

     二年〔（乙未、四五五）〕

     春，正月，魏车骑大将军乐平王拔有罪赐死。〔骑，奇寄翻。〕

     镇北大将军、南兖州刺史庆之请老；二月，丙寅，以为左光禄大夫、开府仪同三司。庆之固让，表疏数十上，又面自陈，乃至稽颡泣涕。〔上，时掌翻。稽，音启。〕上不能夺，听以始兴公就第，厚加给奉。顷之，上复欲用庆之，〔复，扶又翻；下同。〕使何尚之往起之。尚之累陈上意，庆之笑曰：「沈公不效何公，往而复返。」〔尚之不能固志，见一百二十六卷文帝元嘉二十八年。〕尚之惭而止。辛巳，以尚书右仆射刘延孙为南兖刺史。

     夏，五月，戊戌，以湘州刺史刘遵考为尚书右仆射。

     六月，壬戌，魏改元太安。

     甲子，大赦。

     甲申，魏主还平城。〔史亦不书所如之地。〕

     秋，七月，癸巳，立皇弟休佑为山阳王，休茂为海陵王，休业为鄱阳王。

     丙辰，魏主如河西。

     雍州刺史武昌王浑〔朱修之已赴江陵，柳元景又留建康，以浑雍州。雍，于用翻。〕与左右作檄文，自号楚王，改元永光，备置百官，以为戏笑。长史王翼之封呈其手迹。八月，庚申，废浑为庶人，徙始安郡。上遣员外散骑侍郎东海戴明宝诘责浑，〔散，悉亶翻。骑，奇寄翻。诘，去吉翻。〕因逼令自杀，时年十七。

     丁亥，魏主还平城。

     诏祀郊庙，初设备乐，从前殿中曹郎荀万秋之议也。〔晋氏南渡草创，二郊无乐；宗庙虽有登歌，亦无二舞。及破符坚，得乐工，始有金石之乐。文帝元嘉二十二年，南郊，始设登歌。此所谓备乐，非能备雅乐，魏、晋以来世俗之乐耳。顺帝升明二年，王僧虔所谓「朝廷礼乐多违旧典」，盖指此类。〕

     上欲削弱王侯。冬，十月，己未，江夏王义恭、竟陵王诞奏裁〔【章：甲十一行本「裁」下有「损」字；乙十一行本同；孔本同。】〕王、侯车服、器用、乐舞制度，凡九事；上因讽有司奏增广为二十四条，〔听事，不得南面坐，施帐并乱。蕃国官正、冬不得徒跣登国殿及夹侍国师，传令及油戟。公主、妃传令不得朱服。舆不得重択。鄣扇不得雉尾。槊毦不得孔雀白氅。夹毂队不得绛袄。平乘但马不得过二匹。胡伎不得彩衣。舞妓正、冬着覧衣，不得庄面蔽花。正、冬会不得剑舞、杯柈舞。长蹻伎、竜舒丸剑、博山伎、缘大橦伎、五案伎，自非正、冬会奏舞曲不得舞。诸妃、主不得着绲带。信幡，非台省官悉用绛。郡、县内史、相及封内官长，于其封君，既非在三，罢官则不复追敬；不合称臣，止宜上下官敬而已。诸镇常行车，前后不得过六队，白直夹毂不在其限；刀不得过银铜饰。诸王女封县主，诸王子孙袭封，王之妃及封侯者夫人，行并不得卤簿。诸王子继体为王，婚葬吉凶，悉依诸国公侯之礼，不得同皇弟、皇子。车舆非轺车不得油幢。平乘船皆平两头，作露平形，不得拟象龙舟。悉不得朱油帐。错不得作五花及坚笋形。〕听事不得向坐；剑不得为鹿卢形；〔晋灼曰：古长剑，首以玉作井鹿卢形。〕内史、相及封内官长止称下官，不得称臣，罢官则不复追敬。〔长，知两翻。复，扶又翻。〕诏可。

     庚午，魏以辽西王常英为太宰。

     壬午，以太傅义恭领扬州刺史，竟陵王诞为司空、领南徐州刺史，建平王宏为尚书令。

     是岁，以故氐王杨保宗子元和为征虏将军，杨头为辅国将军。头，文德之从祖兄也。元和虽杨氏正统，〔从，才用翻。杨保宗，氐王杨玄之子，故元和为杨氏正统。〕朝廷以其年幼才弱，未正位号；部落无定主。头先戍葭芦，母妻子弟并为魏所执，〔文帝元嘉二十年，魏克仇池，杨文德败走；头母妻子弟为魏所执，当在是年。二十七年，始使头戍葭芦。〕而头为宋坚守无贰心。〔为，于伪翻。〕雍州刺史王玄谟上言：〔雍，于用翻。上，时掌翻。〕「请以头为假节、西秦州刺史，用安辑其众。俟数年之后，元和稍长，使嗣故业。若元和才用不称，〔长，知两翻。称，尺证翻。〕便应归头。头能藩扞汉川，使无虏患，彼四千户荒州殆不足惜。若葭芦不守，汉川亦无立理。」上不从。

     三年〔（丙申、四五六）〕

     春，正月，庚寅，立皇弟休范为顺阳王，休若为巴陵王。戊戌，立皇子子尚为西阳王。

     壬子，纳右卫将军何瑀女为太子妃。瑀，澄之曾孙也。甲寅，大赦。

     乙卯，魏立贵人冯氏为皇后。后，辽西郡公朗之女也；〔冯朗降魏见一百二十二卷文帝元嘉九年。〕朗为秦、雍二州刺史，〔雍，于用翻。〕坐事诛，后由是没人宫。〔为冯后专魏政张本。〕

     二月，丁巳，魏主立子弘为皇太子，先使其母李贵人条记付托兄弟，然后依故事赐死。

     甲子，以广州刺史宗悫为豫州刺史。故事，府州部内论事，皆签前直所论之事，置典签以主之。宋世诸皇子为方镇者多幼，时主皆以亲近左右领典签，〔近，其靳翻。〕典签之权梢重。至是，虽长王临藩，〔长，知两翻。〕素族出镇，典签皆出纳教命，执其枢要，刺史不得专其职任。及悫为豫州，临安吴喜为典签。〔吴分余杭为临水县，晋武帝太康元年，更名临安，属吴兴郡。〕悫刑政所施，喜每多违执，悫大怒，曰：「宗悫年将六十，为国竭命，〔为，于伪翻。〕正得一州如斗大，〔正，一作「止」〕不能复与典签共临之！」喜稽颡流血，乃止。〔复，扶又翻。稽，音启。〕

     丁零数千家匿井陉山中为盗，〔陉，音刑。〕魏选部尚书陆真〔初学记：汉成帝置列曹尚书四人，其一曰常侍曹；光武改侍曹曰吏部，主选举；灵帝改吏部为选部。后魏初有殿中、乐部、驾部、南部、北部五尚书，选部尚书盖此时方置。〕与州郡合兵讨灭之。

     闰月，戊午，以尚书左仆射刘遵考为丹杨尹。

     癸酉，鄱阳哀王休业卒。

     太傅义恭以南兖州刺史西阳王子尚有宠，将避之，乃辞扬州。秋，七月，解义恭扬州，丙子，以子尚为扬州刺史。时荧惑守南斗，上废西州旧馆，使子尚移治东城以厌之。〔厌，于叶翻，又于琰翻。斗，扬州分，故厌之。〕扬州别驾从事沈怀文曰：「天道示变，宜应之以德。今虽空西州，恐无益也。」不从。怀文，怀远之兄也。

     八月，魏平西将军渔阳公尉眷击伊吾，克其城，大获而还。〔李宝以伊吾、敦煌降－魏。宝既入朝，伊吾复叛，故击之。尉，纡勿翻。还，从宣翻，又如字。〕

     九月，壬戌，以丹杨尹刘遵考为尚书右仆射。

     冬，十月，甲申，魏主还平城。〔亦不书所如之地。〕

     丙午，太傅义恭进位太宰，领司徒。

     十一月，魏以尚书西平王源贺为冀州剌史，更赐爵陇西王。〔更，工衡翻。〕贺上言：「今北虏游魂，南寇负险，疆埸之间，犹须防戍。〔埸，音亦。〕臣愚以为，自非大逆、赤手杀人，其坐赃盗及过误应入死者，皆可原宥，&#16089;使守边；则是已断之体受更生之恩，傜役之家蒙休息之惠。」魏高宗从之。久之，谓群臣曰：「吾用贺言，一岁所活不少，〔少，诗沼翻。〕增戍兵亦多。卿等人人如贺，朕何忧哉！」会武邑人石华告贺谋反，〔武邑县，前汉属信都，后汉属安平，晋武帝分立武邑郡，至隋唐为武邑、武强、衡水三县地。〕有司以闻，帝曰「贺竭诚事国，朕为卿等保之，〔为，于伪翻。〕无此，明矣。」命精加讯验；华果引诬，自引服诬告之罪。〕帝诛之，因谓左右曰：「以贺忠诚，犹不免诬谤，不及贺者可无慎哉！」

     十二月，濮阳太守姜龙驹、新平太守杨自伦弃〔【章：甲十一行本「弃」上有「帅吏民」三字；乙十一行本同；孔本同；张校同。】〕邵奔魏。〔按沈约志：新平皆属兖州而不载治所，盖侨郡也。新平郡，又明帝泰始七年立，当考。又按五代志：鄄城县旧置濮阳郡。濮，博木翻。〕

     上欲移青、冀二州并镇历城，议者多不同。青、冀二州剌史垣护之曰：「青州有北河、济〔济，子礼翻。〕」又多陂泽，非虏所向；每来寇掠，必由历城。二州并镇，此经远之略也。北又近河，归顺者易。〔近，其靳翻。易，以豉翻。〕近息民患，远田王威，安边之上计也。」由是遂定。〔青州本治东阳，冀州治历城，今并为一镇。〕

     元嘉中，官铸四铢钱，形制与五铢同，用费无利，〔言铸一钱之费适当一钱之用，无赢利也。〕故民不盗铸。及上即位，又铸孝建四铢，形式薄小，轮郭不成。〔钱，外圆为轮，内圆为郭。〕于是盗铸者众，杂以铅、锡；翦凿古钱，钱转薄小。守宰不能禁，坐死、免者相继。盗铸益甚，物价踊贵，朝廷患之。去岁春，诏钱薄小无轮郭者悉不得行，民间喧扰。是岁，始兴郡公沈庆之建议，以为「宜听民铸钱，郡县置钱署，乐铸之家皆居署内，〔乐，音洛。〕平其准式，去其杂伪。〔去，羌吕翻。〕去春所禁新品，一时施用，今铸悉依此格。万税三千，严检盗铸。」〔检，东也，勘察也。〕丹杨尹颜竣驳之，〔竣，七伦翻。驳，北角翻。〕以为「五铢轻重，定于汉世，〔汉武帝元狩五年行铢钱。〕魏、晋以降，莫之能改；诚以物货既均，改之伪生故也。今云去春所禁一时施用，若巨细总行而不从公铸，利己既深，情伪无极，私铸、翦凿尽不可禁，财货未赡，大钱已竭，数岁之间，悉为尘土矣。今新禁初行，品式未一，须臾自止，不足以垂圣虑；唯府藏空匮，实为重忧。」〔藏，徂浪翻；下同。〕今纵行细钱，官无益赋之理；百姓虽赡，〔赡，昌艳翻。〕无解官乏。唯简费去华，〔去，羌吕翻。〕专在节俭，求赡之道，莫此为贵耳。」议者又以为「铜转难得，欲铸二铢钱。」竣曰：「议者以为官藏空虚，宜更改铸；天下铜少，宜减钱式以救交弊，〔官藏空虚，无钱以赡用，而天下铜少，又无以铸钱，是交弊也。议者缘此欲改铸小钱之。少，诗沼翻。〕赈国舒民。〔赈，富也，又举救也。舒，缓也，宽也。赈，津忍翻。〕愚以为不然。今铸二铢，恣行新细，于官无解于乏，而民间奸巧大兴，天下之货将糜碎至尽；空严立禁，而利深难绝，不一二年，其弊不可复救。〔言不待一二年而弊甚也。复，扶又翻。〕民惩大钱之改，兼畏近日新禁，市井之间，必生分扰。远利未闻，切患猥及，富商得志，贫民困窘，此皆甚不可者也。」乃此。〔窘，渠陨翻。〕

     魏定州剌史高阳许宗之求取不节，深泽民马超谤毁宗之，〔深泽县，前汉属涿郡，后汉属巿平，晋以来属博陵郡。后魏博陵郡属定州。唐以博陵郡为定州，后分定州置祁州，深泽县属焉。〕宗之殴杀超，〔殴，乌口翻，击也。〕恐其家人告状，上超诋讪朝政。〔上，时掌翻。〕魏高宗曰：「此必妄也。〔魏字衍。〕朕为天下主，何恶于超而有此言！〔恶，乌路翻。〕必宗之惧罪诬超。」案验，果然。斩宗之于都南。

     金紫光禒大夫频延之卒。延之子竣贵重，凡所资供，〔供，居用翻。〕延之一无所受，布衣茅屋，萧然如故。常乘羸牛笨车，〔笨，部本翻，竹里也；一曰，不精也。〕逢竣卤簿，即屏往道侧。〔导从之次第曰卤簿。屏，必郢翻。〕常语竣曰：「吾平生不獈见要人，〔语，牛倨翻。獈，许记翻。〕今不幸见汝！」竣起宅，延之谓曰：「善为之，无令后人笑汝拙也。」延之尝早诣竣，见宾客盈门，竣尚未起，延之怒曰：「汝出粪土之中，升云霞之上，遽骄傲如此，其能久乎！」〔物忌盛满。颜竣之祸，其父知之矣。〕竣丁父忧，〔丁，当也；郭璞曰：值也。〕裁踰月，起为右将军，丹杨尹如故。竣固辞，表十上；〔上，时掌翻。〕上不许，遣中书舍人戴明宝抱竣登车，载之郡舍，〔之，往也。郡舍，丹杨尹廨也。〕赐以布衣一袭，絮以彩纶，遗主衣就衣诸体。〔主衣，主御衣服，唐尚衣奉御之职也。就衣，于既翻。〕

     大明元年〔（丁酉、四五七）〕

     春，正月，辛亥朔，改元，大赦。

     壬戌，魏主畋于崞山，〔崞山在鴈门郡崞县。崞，古博翻。〕戊辰，还平城。

     魏以渔阳王尉眷为太尉、录尚书事。〔尉，纡勿翻〕

     二月，魏人寇兖州，向无盐，败东平太南阳刘胡。〔无盐县，自汉以来属东平郡。败，补迈翻。〕诏遣太子左卫率薛安都将骑兵，东阳太守沈法系将水军，向彭城以御之，〔率，所律翻。将，即亮翻。骑，奇寄翻。〕并受徐州疿史申坦节度。比至。〔比，必利翻，及也。〕魏兵己去。先是，群盗聚任城荆榛中，累世为患，谓久任榛。〔先，悉荐翻。任，音壬。任城县属东平郡，后汉分为任城国，后遂为郡。宋省郡为任城县，属高平郡。〕申坦请回军讨之。上许之。任榛闻之，皆逃散。时天旱，人马渴乏，无功而还。〔还，从宣翻，又如字。〕安都、法系坐白衣领职。坦当诛，群臣为请，莫能得。〔为，于伪翻。〕沈庆之抱坦哭于市曰：「汝无罪而死。我哭汝于市，行当就汝矣！」有司以闻，上乃免之。

     三月，庚申，魏主畋于松山；己已，还平城。

     魏主立其弟新成为阳平王。

     上自即吉之后，〔三年之丧既除而即吉。〕奢淫自恣，多所兴造。丹杨尹频竣以藩朝旧臣，〔上为藩王时，竣为僚佐，是藩朝旧臣也。晋、朱之间，郡曰郡朝，府曰府朝，藩王曰藩朝。未武帝为宋王，齐高帝为齐王，时曰霸朝。朝，直遥翻；下同。〕数恳切谏争，〔数，所角翻。争，则迸翻。〕无所回避，上浸不悦。竣自谓才足干时，恩旧莫比，当居中永执朝政，而所陈多不纳，疑上欲疏，乃求外出以占上意。夏，六月，丁亥，诏以竣为东扬州剌史，竣始大惧。〔为帝杀竣张本。〕

     癸卯，魏主如阴山。

     雍州所统多侨邵县，〔雍，于用翻；下同。〕剌史王玄谟上言：「侨邵邵县无有境土，新旧错乱，租课不时，请皆土断。」〔断，丁乱翻。〕秋，七月，辛未，诏并雍州三郡十六县为一郡。邵县流民不愿属籍，〔属土著之籍也。〕讹言玄谟欲反。时柳元景宗强，群从多为雍部二千石，〔柳元景，河东解人，南徙，侨居于雍部。群从，群从兄弟。从，才用翻。乖声皆欲讨玄谟。玄谟令内外晏然以解众惑，驰使遡上，具陈本末。〔使，疏吏翻。〕上知其虚，遗主书吴嘉抚慰之，〔主书，后汉尚书令史之职。汉尚书曹有有主书令史二十一人；江左以来，中书省有主书。〕且报曰：「七十老公，反欲何求！君臣之际，足以相保，聊复为笑，伸卿眉头耳。」〔复，扶又翻。〕玄谟性严，未尝妄笑，故上以此戏之。

     八月，己亥，魏主还平城。

     甲辰，徙司空、南徐州疿史竟陵王诞为南兖州剌史，以太子詹事刘延孙为南徐州剌史。初，高祖遗诏，以京口要地，去建康密迩，自非宗室近亲，不得居之。延孙之先虽与高祖同源，而高祖属彭城，延孙属莒县，〔南史延孙传作「吕县」。吕县属彭城郡，而莒县属东莞郡详而考之，吕县为是。彭城、吕二县并属彭城郡，延孙与帝室同源同郡，特异县耳。〕从来不序昭穆。〔昭，读如字。〕上既命延孙镇京口，仍诏与延孙合族，使诸王皆序长幼。〔长，知两翻。〕

     上闺门无礼，不择亲疏、尊卑，流闻民间，无所不至。诞宽而有礼，又诛太子劭、丞相义宣，皆有大功，〔诞起兵讨劭见上卷文帝元嘉三十年；劝止上迎义宣事见上。〕人心窃向之。诞多聚才力之士，蓄精甲利兵，上由是畏而忌之，不欲诞居中，使出镇京口；犹嫌其逼，更徙之广陵。〔南兖州时治广陵。〕以延孙腹心之臣，使镇京口以防之。〔为帝讨诞张本。〕

     魏主将东巡，冬，十月，诏太宰常英起行宫于辽西黄山。〔魏收地形志，辽西郡肥如县有黄山。〕

     十二月，丁亥，更以顺阳王休范为桂阳王。〔休范，孝建三聿封顺阳王。更，工衡翻。〕

     二年〔（戊戌、四五八）〕

     春，正月，丙午朔，魏设酒禁，酿、酤、饮者皆斩之；〔酿者、酤者、饮者皆斩。〕吉凶之会，听开禁，有程日。魏主以士民多因酒致鬬及议国政，故禁之。增置内候官，伺察诸曹及州、镇，〔魏自道武帝以来有候官，今增其员。伺，相吏翻。〕或微服杂乱于府寺间，以求百官过失，有司穷治，讯掠取服；〔治，直之翻。〕百官赃满二丈者皆斩。又增律七十九章。

     乙卯，魏主如广宁温泉宫，遂巡平州；〔魏平州之地，止辽西、北平二郡。〕庚午，至黄山宫；二月，丙子，登碣石山，观沧海；戊寅，南如信都，畋于广川。〔广川县，前汉属广川国，后汉属清河郡，晋属勃海郡，魏收地形志属长乐郡，长桨即信都也。五代志曰：北齐废广川入枣强。刘昫曰：隋于旧县东八十里置新县，寻改为长河县，属德州。〕

     乙酉，以金紫光禄大年褚湛之为尚书左仆射。

     丙戌，建平宣简王宏以疾解尚书令；三月，丁未，卒。

     丙辰，魏高宗还平城，起太华殿。〔郦道元曰魏太和十六年，破太华、安昌诸殿，造太极殿东西堂及朝堂。〕是时，给事中郭善明，性倾巧，说帝大起宫室，〔说，输芮翻。〕中书侍郎高允谏曰：「太祖始建都邑，其所营立，必因农隙。况建国已久，永安前殿足以朝会，〔朝，直遥翻。〕西堂、温室足以宴息，紫楼足以临望；不可仓猝。今计所当役凡二万人，老弱供饷又当倍之，期半年可毕。一夫不耕，或受之饥，况四万人之劳费，可胜道乎！〔胜，音升。〕此陛下所宜留心也。」帝纳之。

     允好切谏，朝廷事有不便，允辄求见，帝常屏左右以待之。〔好，呼到翻。屏左右者，欲其言无不尽。或自朝至暮，或连日不出；群臣莫知其所言。语或痛切。帝所不忍闻，命左右扶出，然终善遇之。时有上事为激讦者，帝省之，〔上，时掌翻。讦，居谒翻。省，悉景翻。〕谓群臣曰：「君、父一也。父有过，子何不作书于众中谏之﹖而于私室屏处谏者，〔屏，蔽也。屏处，隐蔽之处。屏，必郢翻。〕岂非不欲其父之恶彰于外邪！至于事君，何独不然。君有得失，不能面陈，而上表显谏，欲以彰君之短，明己之直，此岂忠臣所为乎！如高允者，乃〔【章：甲十一行本「乃」下有「真」字；乙十一行本同；孔本同忠臣也。朕有过，禾尝不面言，至有朕所不堪闻者，允皆无所避。朕知其过而天下不知，可不谓忠乎！」

     允所与同征者游雅等〔征允等见一百二十二卷文帝元喜八年。〕皆至大官，封侯，部下吏至剌史、二千石者亦数十百人，〔部下吏，谓中书之吏尝事允在部下者。〕而允为郎，二十七年不徙官。〔魏世祖神脉四年，允征拜中书博士，领著作郎，至是年二十五年耳。〕帝谓群臣曰：「汝等虽执弓刀在朕左右，徒立耳。〔言徒能侍立而王能规谏。〕未尝有一言规正；唯伺朕喜悦之际，〔伺，相吏翻。〕祈官乞爵，今皆无功而至王公。允执笔佐我国家数十年，为益不小，不过为郎，汝等不自愧乎！」乃拜允中书令。〔上云二十七年不徙官，意允拜中书令不在是年。〕

     时魏百官无禄，允常使诸子樵采以自给。司徒陆丽言于帝曰：「高允虽蒙宠待，而家贫，妻子不立。」〔立，成也，置也，建也；谓不能建家业也。〕帝曰：「公何不先言，今见朕用之，乃言其贫乎！」即日，至允第，惟草屋数间，布被，缊袍，〔孔安国曰：缊，枲着也。谓杂用枲麻以着袍。礼记曰：缊为袍：郑康成注曰：缊，旧絮也，又乱麻。缊，于粉翻。〕厨中盐菜而已。帝叹息，赐帛五百匹，粟千斛，拜长子悦严：「悦」改「忱」。】〕为长乐太守。〔乐，音洛。守，手又翻。〕允固辞，不许。帝重允，常呼为令公而不名。

     游雅常曰：「前史称卓子康、刘文饶之为人，〔卓茂，字子康。刘宽，字文饶。〕褊心者或不之信。〔褊，补典翻。〕余与高子游处四十年，〔处，昌吕翻。〕未尝见其喜愠之色，〔愠，于问翻。〕乃知古人为不诬耳。高子内文明而外柔顺，其言吶吶不能出口。〔吶，如悦翻，又奴劣翻；吶吶，言缓也。昔崔司徒尝谓余云：『高生丰才博学，一代佳士，所乏者，矫矫风节耳。』余亦以为然。及司徙得罪，起于纤征，诏指临责，司徒声嘶股栗，殆不能言；〔嘶，先齐翻；声破曰嘶。〕宗钦已下，伏地流汗，皆无人色。高子独敷陈事理，申释是非，辞义清辩，音韵高亮。人主为之动容，听者无不神耸，〔事见一百二十五卷文帝元嘉二十七年。为，于伪翻。〕此非所谓矫矫者乎！宗爱方用事，威振四海。尝召百官于都坐，〔魏有都坐大官。魏之都坐，犹唐之朝堂也。或曰都坐尚书。都县即唐之政事堂。坐，徂卧翻。〕王公已下皆趋庭望拜，」高子独升阶长揖。由此观之，汲长孺可以卧见卫青，与之抗礼，未为过也。汲黯字长孺；抗礼事见十九卷汉武帝元朔五年。〕此非所谓风节者乎！年人固未易知；〔易，以豉翻。〕吾既失之于心，崔又漏之于外，〔发之于言，则是漏之于外。〕此乃管仲所以致恸于鲍叔也。」〔管仲曰：「生我者父母，知我者鲍子也。」致恸，盖感其知己之深。〕

     乙丑，魏东平成王陆俟卒。

     夏，四月，甲申，立皇子子绥为安陆王。

     帝不欲权在臣下，六月，戊寅，分吏部尚书置二人，〔吏部尚书掌铨选，以其权重，江左谓之大尚书，言其位任与诸曹殊绝也。今置二丘以分其权。〕以都官尚书谢庄、度支尚书吴邵顾顗之为之。〔汉置六曹尚书，中都官曹主水火盗贼事；魏、晋省，宋复置。隋改都官为刑部尚书，改度支为民部尚书。唐避太宗讳，改民部为户部，度，徒洛翻。觊音冀；下同。〕又省五兵尚书。〔曹魏置五兵尚书，隋改日兵部尚书。〕

     初，晋世，散骑常侍选望甚重，〔上之所遴简为选，时之所瞻属为望。散，悉亶翻。骑奇寄翻。〕与侍中不异；其后职任闲散，〔散，悉但翻。〕用人渐轻。上欲重其选，乃用当时名士临海太守孔觊、司徒长史王彧为之。〔彧，于六翻。〕侍中蔡兴宗谓人曰：「选曹要重，常侍闲淡，改之似名而不以实，虽主意欲为轻重，人心岂可变邪！」既而常侍之选复卑，选部之贵不异。〔言选部贵重与前时无以异也。选部，须绢翻。复，扶又翻。〕觊，琳之之孙；孔琳之事桓玄，不务迎合，谏其废钱用谷帛，复肉刑。〕彧，谧之兄孙；兴宗，廓之子也。〔王谧识武帝于龙潜。蔡廓以方直着于宋初。〕

     裴子野论曰：官人之难，先王之言，尚矣。〔书：皋陶曰：在知人。禹曰：惟帝其难之，知人则哲，能官人。〕周礼，始于学校，〔校，户教翻。〕论之州里，告诸六事，而后贡于王庭。〔六事，周之六卿也。〕其在汉家，州邵积其功能，五府举为掾属，〔掾，以绢翻。〕三公参其得失，尚书奏之天子；一人之身，所阅者众，〔阅，更历也。〕故能官得其才，鲜有败事。〔鲜，息浅翻。〕魏、晋易是，所失弘多。〔弘，大也。〕夫厚貌深衷，险如溪壑，择言观行，犹惧弗周；况今万品千群，俄折乎一面，〔行，下孟翻；下戒行同。折，之列翻，断也。一面，一觌而之顷也。庶僚百位，专断于一司，〔一司，谓选部。断，丁乱翻。〕于是嚣风遂行，不可抑止。〔嚣风，谓喧竞之风。〕干进务得，兼加谄渎；〔易大传：日君子上交不谄，下交不渎。〕无复廉耻之风，谨厚之操；官邪国败，〔左传曰：国家之败，由官邪也。复，扶又翻。〕不可纪纲。假使龙作纳言，〔尚书，古之纳言也。舜居南面，而治致平章，不可必也，〔尧典曰：平章百姓。孔注曰：百姓，百官。平和章明，不可必言，不可必致也。治，直吏翻。〕况后之官人者哉！孝武虽鉊曹为两，〔谓吏部置两尚书。〕不能反之于周、汉，朝三暮四，其庸愈乎！〔庄子曰：狙公赋芧，曰：「朝三而暮四。」众狙皆怒。曰：「然则朝四而暮三。」众狙皆喜。名实未亏而喜怒为用。〕

     丙申，魏主畋于松山；庚〔【章：甲十一行本「庚」上有「秋七月」三字；乙十一行本同；孔本同。】〕午，如河西。

     南彭城民高阇、〔晋氏南渡，侨立南彭城郡于晋陵界。阇，视遮翻。〕沙门昙标以妖妄相扇，〔昙，徒贪翻。妖，于遥翻。〕与殿中将军苗允等谋作乱，立阇为帝。事觉，甲辰，伏诛，死者数十人。于是下诏沙汰诸沙门，设诸科禁，严其诛坐；自非戒行精苦，并使还俗。〔行，下孟翻。〕而诸尼多出入宫掖，此制竟不能行。

     中书令王僧达，幼聪警能文，而跌荡不拘。〔跌，徒结翻。荡，徒浪翻。不拘，言其不拘常检也。〕帝初践阼，擢为仆射，居颜、刘之右。〔颜竣、刘延孙，帝之腹心也。〕自负才地，〔地，谓门地。〕谓当时莫及，一二年间，即望宰相。既而迁护军，怏怏不得志，〔怏，于两翻。〕累启求出。上不悦，由是稍稍下迁，五岁七徙，〔七徙官也。〕再被弹削。僧达既耻且怨，所上表奏，辞旨抑扬，又好非议朝政，〔上，时掌翻。好，呼到翻。朝，直遥翻。〕上己积愤怒。路太后兄子尝诣僧达，趋升其榻，僧达令舁弃之。〔路太后兄庆之尝为王氏门下驺，故僧达麾其子。舁，音余，又羊茹翻，对举也。孔光屈身于董贤以保其禄位，人以为谄；王僧达抗意于路琼之以杀其身，人以为褊躁。远小人不恶而严，君子盖必有道也。〕太后大怒，固邀上令必杀僧达。会高阇反，上因诬僧达与阇通谋，八月，丙戌，收付廷尉，赐死。

     沈约论曰：夫君子、小人，类物之通称，蹈道则为君子，违之则为小人。〔称，尺证翻。〕是以太公起屠钓为周师，传说去版筑为殷相，〔太公屠牛于朝歌，钓于渭滨，周文王迎以为师。傅说筑于傅岩之野，殷高宗求以为相。说，于挩翻。息亮翻。〕明瞓幽仄，〔书曰：明明扬侧陋。瞓，与扬同。〕唯才是与。逮于二汉，兹道未革：胡广累世农夫，玫位公相；黄宪牛医之子，名重京师；非若晚代分为二途也。魏武始立九品，盖以论人才优劣，〔详见八十一卷晋武帝太康五年。〕非谓世族高卑。而都正俗士，随时俯仰，凭借世资，用相陵驾；〔都正，谓诸州中正也。〕因此相沿，遂为成法。周、汉之道，以智役愚；魏、晋以来，以贵役贱；士庶之科，较然有辨矣。

     裴子野论曰：古者，德义可尊，无择负贩；苟非其人，何取世族！名公子孙，还齐布衣之伍；士庶虽分，本无华素之隔。〔龙，荣也，辉也；故荣贵之族谓之华胄。素，白也，质也；故白屋谓之素门，寒士谓之素士。〕自晋以来。其流稍改；草泽之士，犹显清途，降及季年，专限阀阅。〔史记：明其等曰阀，积其功曰阅。又，门在左阀，阀，音伐。〕自是三公之子，傲九棘之家，〔周礼：朝士掌外朝之法；散，悉亶翻。长，知两翻。〕转相骄矜，互争铢两，唯论门户，不问贤能。以谢灵运、王僧达之华轻躁，使其生自寒宗，犹将覆折；〔折，而设翻。〕重怙其庇荫，召祸宜哉。〔重，直用翻。〕

     九月，乙巳，魏主还平城。〔自河西还。〕

     丙寅，魏大赦。

     冬，十月，甲戌，魏主北巡，欲伐柔然，至阴山，会雨雪，魏主欲还，太尉尉眷曰：「今动大众以威北狄，〔【章：甲十一行本「狄」作「敌」；乙十一行本同；孔本同。】〕去都不远而车驾遽还，虏必疑我有内难。〔尉尉，下纡勿翻。难，乃旦翻。〕将士虽寒，不可不进。」魏主从之，辛卯，军于车仑山。〔「车仑山」，北史作「车轮山」。魏收地形志：秀容郡敷城县有车轮泉神。

     积射将军殷孝祖筑两城于清水之东。〔文帝元嘉九年置积射，强弩等将军。沈约曰：晋太康十年置。〕魏镇西将军封敕文攻之，清口戍主、振威将军傅干爱拒破之。孝祖，羡之曾孙也。〔殷羡，殷，浩之父。〕上遣虎贲主庞孟虬救清口，〔虎贲主，主虎贲士。贲，音奔。考异曰：宋颜师伯传云：「魏遣清水公拾贲敕文寇清口，世祖遣孟虬及殷孝祖赴讨。」魏本纪：「孝祖修两城于清水东，诏封敕文击之。」今从之。青、冀二州剌史颜师伯遣中兵参军苟思达助之，败魏兵于沙沟。〔按此清口非清水入淮之口，乃济水与汶水合之口，水经：济水东北过寿张县西安民亭南，汶水从东北来注之。注云：戴延之所谓圊口也。济水又北过须昌、谷城、临邑、卢县，又东北与中川水合。注云：中川水与宾溪合而北流，径卢县故城东，又北流入济，俗谓之沙沟水。败，补迈翻。〕师伯，竣之族兄也。上遣司空参军卜天生将兵会傅干爱及中兵参军江方兴共击魏兵，屡破之，〔江方兴盖司空中兵参军。将，即亮翻；下同。〕斩魏将窟緕公等数人。〔窟，苦骨翻。緕，姑回翻。〕十一月，魏征西将军皮豹子等将三虿骑助封敕文寇青州，颜师伯御之，辅国将〔【章：甲十一行本「将」作「参」；乙十一行本同；孔本同。】〕军焦度刺豹子坠马，获其铠抬具装，手杀数十人。度，本南安氐也。〔刺，七亦翻。铠，苦亥翻。抬，色角翻。〕

     魏主自将骑十万、车十五万两击柔然，度大漠，旌旗千里。柔然处罗可汗远遁，其别部乌朱驾颓等帅数千落降于魏。〔骑，奇寄翻。两，音亮。可，从刊入声。汗音寒。帅，读曰率。降江翻。〕魏主刻石纪功而还。〔还，从宣翻。〕

     初，上在江州，山阴戴法与、戴明宝、蔡闲为典签；及即位，皆以为南台侍御史兼中书通事舍人。〔御史台谓之南台。晋初置中书舍人、通事各一人，江左令舍人通事，谓之通事舍人，掌呈奏案，又掌诏命。是岁，三典并以初举兵预密谋，赐爵县男；闲已卒，追赐之。

     时上亲览朝政，〔朝，直遥翻。〕不任大臣；而腹心耳目，不得无所委寄。法兴颇知古今，素见亲待。鲁郡巢尚之，人士之末，涉猎文史，为上所知，亦以为中书通事舍人。凡选授〔【章：甲十一行本「授」下有「迁徙」二字；乙十一行本同；孔本同，张校同。】〕诛赏大处分，〔处，昌吕翻。分，扶问翻；下定分同。〕上怭与法兴、尚之参怀；〔宋、齐之间，凡参决机务，率皆谓之参怀。〕内外杂事，多委明宝。三人权重当时；而法兴、明宝大纳货贿，凡所荐达，言无不行，天下辐凑，门外成市，家产并累千金。

     吏部尚书顾觊之独不降意于法兴等。蔡兴宗与觊之善，嫌其风节太峻，觊之曰：「辛毗有言：『孙、刘不过使吾不为三公耳。』」〔魏明帝时，刘放、孙资制断时政，大臣莫不交好，而辛毗不与往来。毗子敞谏曰：「刘、孙用事，众皆影附，大人宜降意；不然，必有谤言。」毗正色曰：「吾之立身，自有本末；就与孙、刘不平，不过不为三公。大丈夫欲为公而毁其高节邪！」觊，音冀。〕觊之常以为：「人禀命有定分，〔分，扶问翻。〕非智力可移，唯应恭己守道；而闇者不达，妄意侥幸，〔侥，坚尧翻。〕徒亏雅道，无关得丧。」〔丧，息浪翻。〕乃以其意命弟子原著定命论以释之。〔「原」，南史作「愿」。〕

