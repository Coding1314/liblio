卷第一百二十九【宋纪十一】起屠维大渊献（己亥），尽阏逄执徐（甲辰），凡六年。

     世祖孝武皇帝下

     大明三年〔（己亥、四五九）〕

     春，正月，己巳朔，兖州兵与魏皮豹子战不高平，兖州兵不利。〕

     己丑，以骠骑将军柳元景为尚书令，〔骠，匹妙翻。〕右仆射刘遵考为领军将军。

     己酉，魏河南公伊与卒。〔与，蒲拨翻。卒，子恤翻。〕

     三月，乙卯以扬州六郡为王畿；〔六郡：丹阳、淮南、宣城、吴郡、吴兴、义兴也。〕更以东扬州为扬州，徙治会稽，〔置东扬州见上卷孝建元年。会，工外翻。〕犹以星变故也。〔星变见上卷孝建三年。〕

     三月，庚寅，以义兴太守垣阆为兖州刺史。阆，遵之子也。〔垣遵，即垣苗也。武帝西征长安，使遵守洛当城；城据河、济之会，后人谓之垣苗城。守，式又翻。〕

     夏，四月，乙巳，魏主立其弟子推为京兆王。

     竟陵王诞知意忌之，亦潜为之备；因魏人入寇，修城浚隍，聚粮治仗。〔治，直之翻。〕诞记室参军江智渊知诞有异志，请假先还建康，〔假，古讶翻。假，休假也。〕上以为中书侍郎。智渊，夷之弟子也，〔江夷，江湛之父；夷之弟曰僧安。〕少有操行，〔少，诗照翻。操，七到翻。行，下孟翻。〕沈怀文每称之曰：「人所应有尽有，人所应尽无者，其虽江智渊乎！」

     是时，道路皆云诞反。会吴郡民刘成上书称：「息道龙昔事诞，〔息，子也。〕见诞在石头城修乘舆法物，习唱警跸。〔此对言诞为扬州刺史时。诞时一心奉上，必无是事，刘成诬告之也。乘，绳证翻。〕道龙忧惧，私与伴侣言之，诞杀道龙。」〔考异曰：宋略、南史作「道就」。今从宋书。〕又豫章民陈谈之上书称：「弟咏之在诞左右，见诞书陛下年纪姓讳，往巫郑师怜家祝诅。〔祝，职叔翻。诅，庄助翻。〕咏之密以启闻，诞诬咏之乘酒骂詈，杀之。」〔刘道龙、陈咏之盖先皆为诞所杀，其父兄希指诬告以报子弟庂雠耳。詈，力智翻。〕上乃令有司奏诞罪恶，请收付廷尉治罪。〔治，直之翻。〕乙卯，诏贬诞篾为侯，遣之国。诏书未下，〔下，遐稼翻。〕先以羽林禁兵配兖州刺史垣阆，使以之镇为名，与给事中戴明宝袭诞。

     阆至广陵，诞未悟也。明宝夜报诞典签蒋成，使明晨开门为内应。成以告府舍人许宗之，〔宗之，竟陵王府舍人也。〕宗之入告诞；诞惊起，呼左右及素所畜养数百人〔畜，许六翻。〕执蒋成，勒兵自卫。天将晓，明宝与阆帅精兵数百人猝至，而门不开；诞已列兵登陴，〔帅，读曰率。陴，频弥翻。〕自在门上斩蒋成，赦作徒、系囚，〔作徒，坐徒罪居作者。系囚，逮捕在狱者。〕开门击阆，杀之，〔考异曰，宋略云己亥杀阆。按本纪，乙卯贬诞爵，今从之。〕明宝从间道逃还。〔间，古苋翻。〕诏内外纂严。〔考异曰：宋略乙亥纂严。按长历，是戊戌朔，无乙亥；盖己亥也。〕以始兴公沈庆之为车骑大将军、开府仪同三司、南兖州刺史，将兵讨诞。〔骑，奇寄翻。将，即亮翻；下同。〕甲子，上亲总禁兵顿宣武堂。

     司州刺史刘季之，诞故将也，〔诞为会稽，季之为参军，及起兵讨元凶，以季之为将。〕素与都督宗悫有隙，〔宗悫为豫州，兼督司州。〕闻诞反，恐为悫所害，委官，间道自归朝廷，至盱眙，盱眙太守郑瑗疑季之与诞同谋，邀杀之。〔盱眙，音吁怡。〕

     沈庆之至欧阳，〔水经注曰；吴城邗沟，通江、淮。自永和中，江都水断。其水上承欧阳，引江入埭，六十里至广陵城。余据北地则今之真州闸也。〕诞遣庆之宗人沈道愍赍书说庆之，饷以玉环刀。庆之遣道愍反，数以罪恶。诞焚郭邑，驱居民悉使入城，闭门自守，〔说，输芮翻。数，所具翻。守，手又翻。〕分遣书檄，邀结远近。时山阳内史梁旷，家在广陵，诞执其妻子，遣使邀旷，旷斩使拒之；〔使，疏吏翻。〕诞怒，灭其家。

     诞奉表投之城外曰：「陛下信用谗言，遂令无名小人来相掩袭；不任枉酷，〔任，音壬。〕即加诛翦。雀鼠贪生，仰违诏敕。今亲勒部曲，镇，扞徐、兖。先经何福，同生皇家﹖〔诞于帝同气也，故云然。〕今有何愆，便成胡、越﹖陵锋蹈〔【章：甲十一行本「蹈」作「奋」；乙十一行本同；孔本同。】〕戈，万没岂顾；〔万没，犹言万死也。〕荡定之期，冀在旦夕。」又曰：「陛下宫帷之丑，岂可三缄！」〔家语：孔子观周，入后稷之庙，有金人，三缄其口而铭其背曰：「古之慎言人也。」〕上大怒，凡诞左右、腹心、同籍、期亲在建康者并诛之，〔同籍，诸同宗属之籍者；期亲，谓期丧之亲也。〕死者以千数，或有家人已死，方自城内出奔者。

     庆之至城下，诞登楼谓之曰：「沈公垂白之年，〔白发下垂，故曰垂白。〕何苦来此！」庆之曰：「朝廷以君狂愚，石足劳少壮故耳。」〔少，诗照翻。〕

     上虑诞奔魏，使庆之断其走路，〔断，音短。〕庆之移营白土，去城戎八里，又进军新亭。〔此新亭在广陵城外，非建康之新亭也。〕豫州刺史宗悫、徐州刺史刘道隆并帅众来会；〔帅，读曰率。〕兖州刺史沈僧明，庆之兄子也，亦遣兵助庆之。先是诞诳其众，云「宗悫助我」；悫至，绕城跃马呼曰：「我，宗悫也！」〔先，悉荐翻。呼，火故翻。诳，居况翻。〕

     诞见诸军大集，欲弃城北走，留中兵参军申灵赐守广陵；自将步骑数百人，〔将，即亮翻。骑，奇寄翻。〕亲信并自随，声云出战，邪趋海陵道，〔晋安帝分广陵立海陵郡，今泰州也。诞自广陵北门声言出战，邪而趋东，则海陵之路。趋，七喻翻。〕庆之遣龙骧将军武念追之。〔骧，思将翻。〕诞行十余里，众皆不欲去，互请诞还城，诞曰：「我还易耳，卿能为我尽力乎﹖」众皆许诺。诞乃复还，〔易，以豉翻。为，于伪翻。复，扶又翻。〕筑坛歃血以誓众，〔歃，色洽翻。〕凡府州文武皆加秩。〔府，司空、竟陵王府；州，南兖州。〕以主簿刘琨之为中兵参军；琨之，遵考之子也。〔刘遵考时在朝为尚书右仆射。〕辞曰：忠孝不得并。琨之老父在，不敢承命。」诞囚之十余日，终不受，乃杀之。

     右卫将军垣护之、虎贲中郎将殷孝祖等击魏还，至广陵，上并使受庆之节度。〔，贲，音奔。〕庆之进营，逼广陵城。诞饷庆之食，提挈者百余人，出自北门；庆之不开视，悉焚之。诞于城上授函表，〔「授」，南史作「投」，当从之。〕请庆之为送，庆之曰：「我受诏讨贼，不得为汝送表。汝必欲归死朝廷，自应开门遣使，吾为汝护送。」〔诞之为此，以帝猜忍，欲以间庆之也。庆之峻绝之，盖亦自为谋耳。为，于伪翻。〕

     东扬州刺史颜竣遭母忧，送丧还都，上恩待犹厚，竣时对亲旧有怨言，〔竣，七伦翻。〕或语及朝廷得失。会王僧达得罪，〔僧达死见上卷上年。〕疑竣谮之；将死，具陈竣前后怨望诽谤庂语。上乃使御史中丞庾徽之劾奏，免竣官。〔郑樵曰：御史之名，周官有庂，盖掌赞书而授法令，非今任也。战国时，栔、赵渑池之会，各命御史事。又，淳于髡谓齐王曰：「御史在前，」则皆记事之任。至秦、汉为纠察之任。〕竣愈惧，上启陈谢，且请生命；上益怒，诏答曰：「卿乩讦怨愤，已孤本望；乃复过烦思虑，惧不自全，〔讦，居谒翻。复，扶又翻；下复沈同。〕岂为下事上诚节之至邪！」乃竟陵王诞反，上遂诬竣与诞通谋，五月，收竣府廷尉，先折其足，〔折，而设翻。〕然后赐死。妻子徙交州，至宫亭湖，〔宫亭湖，即彭蠡湖，在彭泽县西。〕复沈其男口。〔沈，持林翻。颜竣竣失职怨望，固为可罪；而自寻阳东下之时，保护之功，不可忘也。既杀其身，又沈其男口，孝武帝亦少恩哉！〕

     六月，戊申，魏主如阴山。

     上命沈庆之为三烽于桑里，〔桑里，在广陵城西南。〕若克外城，举一烽，克内城，举两烽，擒刘诞，举三烽；玺书督趣，前后相继。〔玺，斯氏翻。趣，读日促。〕庆之焚其东门，塞堑，造攻道，立行楼、土山并诸攻具，〔塞，悉则翻。堑，七艳翻。为楼车推进以攻城，故曰行楼。〕值久雨，不得攻城。上使御史中丞庾徽之奏色庆之官，诏勿问以泪之。自四月至于秋七月，雨止，城犹未拔。上怒，命太史择日，将自济江讨诞；太宰义恭固谏，乃止。

     诞初闭城拒使者，〔使，疏史翻。〕记室参军山阴贺弼固谏，诞怒，抽刀向之，乃止。诞遣兵出战屡败，将佐多踰城出降。〔将，即亮翻。降，户江翻；下同。〕或劝弼宜早出，弼曰：「公举兵向朝廷，此事既不可从；荷公厚恩，又义无违背，〔荷，下可翻。背，蒲妹翻。〕唯当以死明心耳！」乃饮药自杀。参军何庚之谋开门纳官军，不果，斩关出降。诞为高楼，置康之母于其上，暴露之，不与食，母呼庚之，收日而死。诞以中军长史濮〔【章：甲十一行本「濮」作「济」；乙十一行本同；孔本同。】〕阳范义为左司马。〔濮，博木翻。〕义母妻子皆在城内，或谓义曰：「事必不振，〔言诞必陷败不能振起也。〔子其行乎！」义曰：「吾，人吏也；〔人吏，言为人之佐吏。〕子不可以弃母，吏不可以叛君。必若何康之而活，吾弗为也。」

     沈庆之帅众攻城，身先士卒，亲犯矢石，〔帅，读曰率。先，悉荐翻。〕乙巳，克其外城；乘腾而进，又克小城。诞闻兵入，走趋后园，〔趋，七喻翻。〕队主沈胤之等追之，击伤诞，坠水，引出，斩之。诞母、妻皆自杀。〔诞母，文帝殷修华；妻，徐妃。〕

     上闻广陵平，出宣阳门，敕左右皆呼万岁。侍中蔡兴宗陪辇，上顾曰：「卿何独不呼﹖」兴宗正色曰：「陛下今日正应涕泣行诛，岂得皆称万岁！」〔谓同气相残，乃天理人伦之变；必若以义灭亲，应涕泣而行诛也。〕上不悦。

     诏贬诞姓留氏；广陵城中士民，无大小悉命杀之。沈庆之请自五尺以下全之，其余男子皆死，女子以为军赏；犹杀三千余口。长水校尉宗越临决，皆先刳肠抉眼，〔抉，于决翻。〕或笞面鞭腹，苦酒灌创，然后斩之，〔苦酒，盖酰之类也。创，初良翻。〕越对之，欣欣若有所得。〔史言宗越之忍。〕上聚其首于石头南岸为京观，〔沈庆之盖悉献其首，故聚于石头南岸。观，古玩翻。〕侍中沈怀文谏，不听。〔史言当时近侍皆正人，但谏不行、言不听耳。〕

     初，诞自知将败，使黄门吕昙济与左右素所信者将世子景粹匿于民间，〔将，摧也。昙，徒含翻。〕谓曰：「事若不济，思相全脱；如其不免，可深埋之。」〔谓深埋景粹之尸也。〕各分以金宝赍送。既出门，并散走；唯昙济王去，携负景粹十余日，捕得，斩之。

     临川内史羊璇坐与诞素善，下狱死。〔璇，音旋。下，遐稼翻。〕

     擢梁旷为后将军，赠刘琨之给事黄门侍郎。

     蔡兴宗春旨慰劳广陵。兴宗与范义素善，收敛其尸，送丧归豫章。〔范义盖寓居豫章也。蔡兴宗之先亦济阳。劳，力到翻。敛，力赡翻。〕上谓曰：「节何敢故触王宪﹖」兴宗抗对曰：「陛下自杀贼，臣自葬故交，何不可之有！」上有凓色。〔兄弟、朋友，皆天伦也。兴宗能不忘故交，而帝忍诛屠同气，故凓。〕

     宗越治军严，善为营陈。每数万人此顿，越自骑马行前，使军人随其后，马止营合，未尝参差。〔治，直之翻。陈，读曰阵。参，初今翻；差，叉宜翻，又初佳翻；参差，不齐也。〕

     辛未，大赦。〔广陵既平，故肆赦。〕

     丙子，以丹杨尹刘秀之为尚书右仆射。

     丙戌，以南兖州刺史沈庆之为司鑋，刺史如故。

     八月，庚戌，魏主如云中；壬戌，还平城。

     九月，壬辰，筑上林苑于玄武湖北。〔文帝元嘉二十二年，筑北堤，立玄武湖于乐游苑北。〕

     初，晋人筑南郊坛于巳位，尚书右丞徐爰以为非礼，诏徙于牛头山西，〔牛头山在今建康府上元县南四十里，两峰如阙。〕直宫城之午位。及废帝即位，以旧地为吉，复还故处。〔复，扶又翻。史终言之。〕帝又命尚书左丞荀万秋造五路，依金根车，加羽葆盖。〔五路之制与金根车不同，加羽葆盖，愈非古矣。沈约曰：秦阅三代之车，独取殷制。古曰桑根车，秦曰金根车。〕

     四年〔（庚子、四六○）〕

     春，正月，甲子朔，魏大赦，改元和平。

     乙亥，上耕籍田，大赦。

     己卯，诏祀郊庙，初乘玉路。

     庚寅，立皇子子勋为晋安王，〔勋，古勋字。〕子房为寻阳王，子顼为历阳王，子鸶为襄阳王。

     魏散骑侍郎冯阐来聘。〔散，悉亶翻。骑，奇寄翻。〕

     二月，魏卫将军乐安王良讨河西叛胡。〔以下文叛胡诣长安首罪观之，此河西盖谓自龙门木至华阴河之西岸也。〕

     三月，魏人寇北阴平，〔阴平道，汉属广汉属国都尉，晋武帝泰始中，分立阴平郡，宋分立南阴平、北阴平二郡。五代志：普安郡阴平县，宋立北阴平郡。宋白曰：文州阴平郡，战国时氐、羌所据。永嘉之后，羌虏数叛，遂立郡以逼之。舆地志云：晋永嘉末，太守王鉴以郡降李雄，晋人于是悉流移于蜀汉，其氐、羌并属杨荿搜，此郡不复预受正朔，故南史诸志悉无所录。其晋人流寓于蜀者，仍于益州立南、北二阴平；寓于汉中者，亦于梁州立南、北二阴平。〕朱提太守杨归子击破之。〔考异曰：宋帝纪：「索虏寇北阴平，孔击破之。」按郡县名无「壮降平」及「孔堤」、「北阴平」，参酌二书，当为朱提。今按魏收地形志，武都郡有孔堤县。五代志：武都建威县，后周并西魏之孔堤郡及县入焉。此时魏人盖寇北阴平之孔堤，为北阴平太守杨归子所所破也。当从宋纪。朱提郡在南中，时属宁州，去阴平甚远，盖考异误以宋纪、宋略二书所载合为朱提也，当读作孔堤，属上句。宋略所谓「壮降平」，亦「北阴平」三字之误，「朱」字于下文无所附唂，当为衍字。〕

     甲申，皇后亲桑于西郊，皇太后观礼。

     夏，四月，魏太后常氏殂。〔本保太后，尊为太后，见一百二十七卷文帝元嘉三十年。〕五月，癸丑，魏葬昭太后于鸣鸡山。〔魏土地记曰：下洛城东北三十里有延河，东流，北有鸣鸡山。史记：赵襄子杀代王于夏屋，其姊为代王夫人，襄子迎之，至此，曰：「代已亡矣，吾将安归乎！」遂磨笄于山而自杀。代人怜之，为立祠焉，因名为磨笄山。每夜有野鸡群鸣王祠屋上，故亦谓之鸣鸡山。杜佑曰：妫州治怀戎县，有鸣鸡山，本名磨笄山。〕

     丙戌，尚书左仆射褚湛之卒。

     吐谷浑王拾寅两受宋、魏爵命，〔吐，从暾入声。谷，音浴。〕居止出入，拟于王者，魏人忿之。定阳侯曹安表言：「拾寅今保白兰，若分军出其左右，必走保南山，不过十日，人畜乏食，可一举而定。」六月，甲午，魏遣征西大将军阳平王新成等督统万、谓平诸军出南道，南郡公中山李惠等督凉州诸军出道，以击吐谷浑。

     魏崔浩之诛也，〔见一百二十五卷未文帝元嘉二十七年。〕史官遂废，至是复置。〔复，扶又翻。〕

     河西叛胡诣长安首罪，〔乐安王良兵威临之，故首罪。首，式又翻。〕魏遣使者安慰之。

     秋七月，遣使如魏。

     甲戌，开府仪同三司何尚之卒。

     壬午，魏主如河西。

     魏军至西平，〔西平，汉汉落都之地；秃发所都乐都，即落都也；唐为鄯州。〕吐谷浑王拾寅走保南山。九月，魏军济河追之，会疾疫，引还，获杂畜三〔【章：十一行本「三」作「二」；乙十一行本同，孔本同。】〕十余万。〔畜，许又翻。〕

     庚午，魏主还平城。

     丁亥，徙襄阳王子鸶为新安王。

     冬，十月，庚寅，诏沈庆之讨绿江蛮。

     前庐陵内史周朗，言事切直，〔见一百二十七卷文帝元嘉三十年。〕上衔之，使有司奏朗居母丧不如礼，传送宁州，〔传，知恋翻，又直恋翻。〕于道杀之。朗之行也，侍中蔡兴宗方在直，请与朗别；坐白衣领职。〔蔡兴宗立于猜暴之朝，葬范义，别周朗，犯时主之怒而不加刑，素行有以孚乎人也。〕

     十一月，魏散骑常侍卢度世等来聘。〔散，悉亶翻。骑，奇寄翻。〕

     是岁，上征青、冀二州刺史颜颜师伯为侍中。师伯以谄佞被亲任，〔被，皮义翻。〕群臣莫及，多纳货贿，家累千金。上尝与之樗蒲，上掷得雉，自谓必胜；师伯次掷，得卢，〔樗蒲采名：有黑犊，有雉，有卢；得卢者胜。〕上失色。师伯遽敛子曰：「几作卢！」〔子，五木也。此亦师伯为佞之一端。几，居希翻。〕是日，师伯一输百万。

     柔然攻高昌，杀沮渠安周，灭沮渠氏，〔文帝元嘉十六年，魏克凉州，沮渠无讳与弟安周西走，保据高昌，今为柔然所灭。沮，子余翻。〕以阚伯周为高昌王。高昌称王自此始。

     五年〔（辛丑、四六一）〕

     春，正月，戊午朔，朝贺。〔朝，直遥翻。〕雪落太宰义恭衣，有六出，义恭奏以为瑞；上悦。义恭以上猜暴，惧不自容，每卑辞逊色，曲意祗奉；由是终上之世，得免于祸。

     二月，辛卯，魏主如中山；丙午，至邺，遂如信都。

     三月，遣使如魏。〔使，疏吏翻。〕

     魏主发并、肆州民五千人治河西猎道；〔魏道武天赐二年，分并州北境为九原镇，太武真君七年，置肆州。宋白曰：十三州志云：汉末大乱，匈奴侵边，自定襄已西，尽云中、鴈门之间遂空。曹公集荒郡之户，聚之九原界，以立新兴郡，领五原等县，即唐忻州定襄县之地。后魏书云：太平二年，置肆州，寄理秀容城。秀容县，忻州所治，即汉末所置九原县也。治，直之翻。〕辛巳，还平城。

     夏，胃月，癸巳，更以西阳王子尚为豫章王。

     庚子，诏经始明堂，直作大殿于丙、己之地，制如太庙，唯十有二间为异。

     雍州刺史海陵王休茂，年十七，〔雍，于用翻。〕司马新野庾深之行府事。休茂性急，欲自专处决，〔处，昌吕翻。〕深之及主帅每禁之，主帅，典签也；又斋内亦有主帅，谓之斋帅。帅，所类翻。〕常怀念恨。左右张作超有宠，多罪恶，主帅屡责之。伯超惧，说休茂曰：〔说，输芮翻。〕「主帅密疏官过失，欲以启闻，如此恐无好。」〔疏，使去翻，记也。好，如字；无好，犹今人言无好处，言将得罪也。〕休茂曰：「为之柰何﹖」伯超曰：「惟有杀行事及主帅，〔行事，谓庾深之；江左率谓长史、司马行府州事者为行事。〕举兵自卫。此去都数千里，〔雍州镇襄阳，去建康，水行四千余里。〕纵大事不成，不失人虏中为王。」休茂从之。

     丙午夜，休茂与伯超等帅夹毂队，〔宋诸王有夹毂队，盖左右亲兵也，出则夹车为卫。〔帅，读曰率；下同。〕杀典签杨庆于城中，出金城，杀深之及典签戴双；征集兵众，建牙驰檄，使佐吏上己为车骑大将军，开府仪同三司，加黄钺。〔凡府州僚属皆谓之佐吏。上，时掌翻。骑，奇寄翻。〕侍读博士荀诜谏，〔侍读博士，授诸王经者也。诜，疏臻翻。〕休茂杀之。伯超专任军政，生杀在己，休茂左右曹万期挺身斫休茂，不克而死。

     休茂出城行营，〔行，下孟翻，巡行也。〕咨议军参军沈畅之等帅众闭门拒之。休茂驰还，不得入。义成太守薛继考为休茂尽力攻城，〔为，于伪翻。义成太守治襄阳；注详见前。〕克之，斩畅之及同谋数十人。其日，参军尹玄庆复起兵攻休茂，生擒，斩之，母、妻皆自杀，〔复，扶又翻。休茂母，文帝蔡美人。〕同党伏诛。城中扰乱，莫相统摄。中兵参军刘恭之，秀之之弟也，〔刘秀之，孝建元年不附义宜，时为尚书右仆射。〕众共推行府州事。继考以兵胁恭之，使作启事，言「继考立义」自乘驿还都；上以为北中郎咨议参军，赐爵冠军侯；〔冠，古玩翻。〕事寻泄，伏诛。以玄庆为射声校尉。〔校，户教翻。〕

     上自即位以来，抑黜诸弟；既克广陵，欲更峻其科。沈怀文曰：「汉明不使其子比光武之子，前史以为美谈。〔见四十五卷汉明帝水平十五年。〕陛下既明管、蔡之诛，愿崇唐、卫之寄。」〔周成王既诛管叔，囚蔡叔，封叔虞于唐，封康叔于卫，以藩屏周室。〕及襄阳平，太宰义恭探知上指，〔【章：甲十一行本「请」上有「复上表」三字；乙十一行本同；孔本同。】〕请裁抑诸王，不使任边州，及悉输器甲，禁绝宾客；沈怀文固谏以为不可，乃止。

     上畋游无度，尝出，夜还，敕开门。侍中谢庄居守，〔守，手又翻。〕以棨信或虚，〔棨，音启，传也，刻木为合符。〕执不奉旨，须墨敕乃开。〔墨敕，手敕也。〕上后因燕饮，从容曰：「卿欲效郅君章邪﹖」〔郅恽，字君章。事见四十三卷汉光武建武十三年。从，千容翻。〕对曰：「臣闻王者祭祀、畋游，出入有节。今陛下晨往宵归，〔宵，夜也。〕臣恐不逞之徒，妄生矫诈，是以伏须神笔，乃敢开门耳。」

     魏大旱，诏：「州郡境内，神无大小，悉洒扫致祷；〔沅，所卖翻；扫，素报翻；又各上声。〕俟丰登，各以其秩祭之。」于是群祀之废者皆复其旧。〔魏罢群祀，见一百二十四卷文帝嘉二七年。〕

     秋，七月，戊寅，魏主立其弟小新成为济阳王，〔大明元年，魏主立其弟新成为阳平王。此小新成，又阳不王之弟也。济，子礼翻。〕加征东大将军，镇平原；〔平原，河津之要。时魏未得青、齐，故于此置镇。〕天赐为汝阴王，加征南大将军，镇虎牢；〔虎牢，宋旧镇，为司州刺史治所，魏行之，置孙州。〕万寿为乐浪王，加征北大将军，镇和龙；〔和龙，燕旧都，魏得之，以为镇，后为营州。乐浪，音洛，琅。〕洛侯为广平王。

     壬午，魏主巡山北；八月，丁王，还平城。

     戊子，立皇子子仁为永嘉王，子真为始安王。

     九月，甲寅朔，日有食之。

     沈庆之固让司空，柳元景固让开府仪同三司，诏许之；仍命庆之朝会位次司空俸禄依三司，〔朝，直遥翻；下同。考异曰：宋略，此事在戊戌。按长历，是月甲寅朔，无戊戌。〕元景在从公之上。〔晋制：文官光禄三大夫，武官骠骑、车骑、卫将军及诸大将军开府者，位从公。从，从用翻。〕

     庆之目不知书，家素富，产业累万金，童奴千计，再献钱千万，谷万斛，先有四宅，又有园舍在娄湖；〔按南史齐武帝永明元年，望气者云：新林娄湖东府西有王气。正月甲子，筑青溪旧宫，作新娄湖苑以厌之；则娄湖当在新林、东府间也。〕庆之一夕，携子孙及中表戚徙居娄湖，以四宅输官。庆之多畜妓妾，〔妓，渠绮翻。〕优游无事，尽意欢娱，非朝贺不出门；车马率素，从者不过三五人，〔从，才用翻。〕遇之者不知其为三公也。

     甲戌，移南豫州治于湖。〔沈约宋志曰：晋江胡寇强盛，豫部歼覆。元帝永昌元年，豫州刺史祖约自谯城退屯寿春。成帝咸和四人，侨立豫州，庾亮为刺史，镇芜湖。咸康四年，毛宝为刺史，镇邾城。八年，庾怿为刺史，又镇芜湖。穆帝永和元年，刺史赵胤镇牛渚。二年刺史谢尚镇芜湖；四年，进屯寿春；九年，还镇历阳；十一年进马头。升平元年，刺史谢奕戍谯。哀帝隆和元年刺史袁真自谯退守寿春。简文咸安元年，刺史，桓熙戍历阳。孝武宁康元年，刺史桓冲戍姑孰。太元十年，刺史朱序戍马头。十二年，刺史桓石虔戍历阳。安帝义熙二年，刺史刘毅戍孰。宋武帝欲开拓河南，绥定豫土，九年割扬州大江以西，大雷以北，悉属豫州，豫之基址因此而立。十三年，刺史刘义庆镇寿阳。永初二年，分淮东为南豫州，治历阳；淮西为豫州。文帝元嘉元七年，又分．．．．．五年，割扬州之淮南，宣城又属焉，徙治姑孰。今按自宋元以来，分立两豫：豫州治淮西，南豫治寿阳。孝建之初，鲁爽以南豫州刺史镇寿阳，居然可知也。移南豫州于姑孰，实在大明五年。自永初至元嘉七年，两豫必尝复合；而所谓「五年割扬州之淮南，宣城又属焉，徙治姑孰」，者盖指帝之大明五年。后人传写沈志，于「文帝元嘉七年又分」上下文皆有漏脱。而刘义庆镇寿阳，通鉴在义熙十四年；罢南豫州入豫州，在元嘉二十二年。〕丁丑，以浔阳王子房为南豫州刺史。

     开月，戊子，皇太子妃何氏卒，谥曰献妃。

     壬寅，更以历阳王子顼为临海王。〔考异曰：宋略作「子项」，今从宋书。

     冬，十月，甲寅，以南徐州刺史刘延孙为尚书左仆射刘秀之为雍州刺史。〔雍，于用翻。〕

     乙卯，以新安王子鸶为南徐州刺史。子鸶母殷淑仪，宠倾后宫，子鸶受冠诸子，〔冠，古玩翻。〕凡为上所眄遇者，莫不入子鸶之府。〔眄，弥见翻，或作「盼」。〕及为南徐州，割吴郡以属之。〔吴郡自晋氏渡江以来属扬州，最为近畿大郡。〕

     初，巴陵王休若为北徐州刺史，以山阴〔【章：甲十一行本「阴」下有「令」字；乙十一行本同；孔本同。】〕张岱为咨议参军，行府、州、国事。〔诸幼王临州，率置行府、州事，此命岱并巴陵国事行之。〕后临海王子顼为广州，豫章王子尚为扬州，晋安王子勋为南兖州，〔勋，古勋翻。〕岱历为三府咨议、三王行事，与典签、主帅共事，〔帅，所类翻。〕事举而情不相失。或谓岱曰：「主王既幼，〔江左以来，诸王出镇，僚属呼为主王，诸公，府僚呼为主公。〕执事多明，而每能缉和公私，〔「缉」，一作「辑」。〕云何致此﹖」岱曰：「古人言：『一心可以事百君。』我为政端平，待物以礼，悔吝之事，无由而及；明闇短长，更是才用之多少耳。」〔少，诗沼翻。〕及子鸶为南徐州，复以岱为别驾、行。〔复，扶又翻。〕岱，永之弟也。

     魏员外散骑常侍游明根等来聘。明根，雅之从祖弟也。〔散，悉亶翻。骑，奇寄翻。从，才用翻。〕

     魏广平王洛侯卒。

     十二月，壬申，以领军将军刘遵考为尚书右仆射。

     甲戌，制民户岁输步四匹。

     是岁，诏士族杂婚者皆补将吏。〔杂婚，谓与工商杂户为婚也。将，即亮翻。〕士族多避役逃亡，乃严为之制，捕得即斩之，往往奔窜湖山为盗贼。〔水则入湖，陆则阻山，皆依阴而为盗贼。〕沈怀文谏，不听。

     六年〔（壬寅、四六二）〕

     春，正月，癸未，魏乐浪王万寿卒。〔乐浪，音洛琅。〕

     辛卯，上初祀五帝于明堂，大赦。

     丁未，策秀、孝于中堂。〔秀、孝，秀才、孝廉也。〕扬州秀才顾法对策曰：「源清则流洁，神圣则刑全。〔圣，当作「王」，音于况翻。刑，当作「形」。〕躬化易于上风，体训速于草偃。」〔顾法对策之意，欲帝谨厥身于宫帷、衽席之间，则可以化天下。易，以豉翻。〕上览之，恶其谅也，〔许慎说文曰：谅，信也。诸儒说经者莫能易此义。今此当以谅直为义。参考经典，则直自是直，谅自是谅。恶，乌路翻。〕

     二月，乙卯，复百官禄。〔文帝元嘉二十七年，以军兴减内外百官俸三分之一；继而国有内难，日不暇给，今始百官禄。〕

     三月，庚寅，立皇子子元为邵陵王。

     初，侍中沈怀文，数以直谏忤旨。〔数，所角翻。忤，五故翻。〕怀文素与颜竣、周朗善，〔竣，七伦翻。〕上谓怀文曰：「竣若知我杀之，亦当不敢如此。」怀文嘿然。侍中王彧，言次称竣、朗人才之美怀文与相酬和，〔彧，于六翻。和，胡卧翻。〕颜师伯以白上，上益不悦。上尝出射雉，〔自曹魏以来，人王率好出自射雉。射，而亦翻。〕风雨骤至，怀文与王彧、江智渊约相与谏。会召入雉场，怀文曰：「风雨如此，非圣躬所宜冒。」彧曰：「怀文所启，宜从。」智渊未及言，上注弩作色曰：「卿欲效颜竣邪，何以恒知人事！」〔恒，户登翻。〕又曰：「颜竣小子，恨不先鞭其面！」每上燕集，在坐者皆令沈醉，〔坐，徂卧翻。沈，持林翻。〕嘲谑无度。〔谑，迄却翻。〕怀文素不饮酒，又不好戏调，〔好，呼到翻。调，田聊翻。〕上谓故欲异己。谢庄尝戒怀文曰：「卿每与人异，亦何可久！」怀文曰：「吾少来如此，〔少，诗照翻。〕岂可一朝而变！非欲异物，性所得耳。」上乃出怀文为晋安王子勋征虏长史，〔子勋带号征虏将军，以怀文为长史。〕领广陵太守。〔子勋镇南兖州，故怀文以长史领广陵太守。〕

     怀文诣建康朝正，〔朝正，谓赴元正朝会也。朝，直遥翻。〕事毕遣还，〔还，从宣翻，又如字；下同。〕以女病求申期，〔申，重也；申期，重为之期也。〕至是犹未发；免〔【章：甲十一行本「免」上有「为有司所纠」五字；乙十一行本同；孔本同；张校同。】〕官，禁锢十年。怀文卖宅，欲还东，〔怀文，吴兴人；吴兴在建康东。〕上闻，〔【章：甲十一行本「闻」下有「之」字；乙十一行本同；孔本同；张校同。】〕大怒，收府廷尉，丁未，赐怀文死。怀文三子，澹、渊、冲，行哭为怀文请命，见者伤之。〔澹，徒览翻。〕柳元景欲救怀文，言于上曰：「沈怀文三子，涂炭不可见；〔见，视也；言其在涂炭之中，不堪着眼也。〕愿陛下速正其罪。」〔言速正其罪者，婉而导，谓若正其罪，当不在于死也。〕上竟杀之。

     夏，四月，淑仪殷氏卒。〔考异曰：南史曰：殷淑仪，南郡王义宣女也；义宣败后，帝密取之，假姓殷氏；左右言泄者多死。或云，贵妃是殷琰家人，入义宣家，义宣败，入宫。今从宋书。〕追拜贵妃，谥曰宣。上痛悼不已，精神为之罔罔，〔罔罔，失志也，若有若无也。为，于伪翻。〕颇废政事。

     五月，壬寅，太宰义恭解领司徒。

     六月，辛酉，东昌文穆公刘延孙卒。〔沈约志，庐陵郡有东昌国，吴立；随开皇十一年，省东昌入太和县。〕

     庚午，魏主如阴山。

     魏石楼胡贺略孙反，〔石楼胡，即吐京胡也。吐京有石楼山。隋废吐京郡为石楼县，唐属隰州。〕长安镇将陵真讨平之。〔将，即奴沃翻。〕真讨平之，卒城而还。〔卒，子恤翻。〕

     秋，七月，壬寅，魏主如河西。

     乙未，立皇子子云为晋陵王；是日卒，谥曰孝。

     初，晋庾冰议使沙门敬王者，桓玄复述其议，〔复，扶又翻。〕并不果行，至是，上使有司奏曰：「儒、法枝派，名、墨条分，〔班志：儒家助人君，顺阴阳，明教化；游文于六经之中，名位不同，礼亦异数。墨家贵俭，兼受，上贤，右鬼，非命，尚同。〕至于崇亲严上，厥猷靡爽。唯浮图为教，反经提传，〔释氏以自西天竺来者为经，中国沙门译而演其义者为传。提，拈掇也。传，直恋翻。〕拘文蔽道，在末弥扇。夫佛以谦卑自牧，忠虔为道，宁有屈膝四辈而简礼二亲，〔谓拜四辈而不拜父母也。释氏有所谓戒外四圣：佛，一也；菩萨，二也；圆觉，三也；声闻，四也。亦谓之四辈。〕稽颡耆腊而直体万乘者哉！〔沙门重戒腊，以拾俗为僧之年为始。耆，老也。直体，谓不屈身也。稽，音启。〕臣等参议，以为沙门接见，比当尽虔；〔比，毗志翻，并也，总也。〕礼敬容，依其本俗。」九月，戊寅，制沙门致敬人主。及废帝即位，复旧。

     乙未，以尚书左仆射刘遵考为左仆射，丹杨尹王僧朗为右仆射。僧朗，彧之父也。

     冬，十月，壬申，葬宣贵妃于龙山。〔九域志：江宁府有龙山，山形似龙。江宁府即建康。〕凿冈通道数十里，民不堪役，死亡甚众；〔亡，逃亡也。〕自江南葬埋之盛，未之有也。又为之别立庙。〔古者，宗庙之制，妾祔于妾祖姑。汉氏以来，薄太后生文帝，钩弋夫人生昭帝，皆就园置寝庙，未尝别立庙也。史言帝溺于女宠，纵情败礼。为，于伪翻。〕

     壬寅，魏主还平城。〔自河西还也。〕

     魏员外散骑常侍游明根等来聘。明根，雅之从祖弟也。

     辛巳，加尚书令柳元景司空。

     南徐州从事史范阳祖冲之〔自汉以来，诸州皆有从事史、假佐。〕上言，何承天〔【章：甲十一行本「天」下有「元嘉」二字；乙十一行本同；孔本同；张校同；退斋校同。】〕历疏舛犹多，〔何承天撰历，见一百二十四卷文帝元嘉二十一年。〕更造新历，〔更，工衡翻。〕以为：「旧法，冬至日有定处，未盈百载，辄差二度。〔载，子亥翻。〕今令冬至日度，岁岁微差，将来久用，无烦屡改。又，子为辰首，位在正北；虚为北方列宿之中。今历，上元日度，发自虚一。又，日辰之号，甲子为先；今历，上元岁在甲子。又，承天法，日、月、五星各自有元。今法，交会、迟疾，悉以上元岁首为始。」〔所谓今历、今法，皆祖冲之更造者也。历家分上元、中元、下元甲子，各六十年，凡一百八十年，而下元甲子终矣，复于上元甲子。〕上令善历者难之，不能屈。会上晏驾，不果施行。〔难，乃旦翻。〕

     七年〔（癸卯、四六三）〕

     春，止月，丁亥，以尚书右仆射王僧朗为太常、卫将军，颜师伯为尚书仆射。

     上每因晏集，使〔【章：甲十一行本「使」上有「好」字；乙十一行本同；孔本同；张校同。】〕群臣自相隆讦以为乐。〔谑人以成其过，谓之隆；发人之阴私，谓之讦。讦，居谒翻。乐，音洛。〕吏部郎江智渊素恬雅，渐不会旨。〔会，合也。〕尝使智渊以王僧朗戏其子彧。智渊正色曰：「恐不宜有此戏！」上怒曰：「江僧安痴人，痴人自相惜。」僧安，智渊之父也。智渊伏席流涕，〔古人畏闻父母名，惟君所无私讳。今人虽各有家讳，然稠人广座中，往往不敢以为讳。吾是以叹隋世以前人士，犹为近古也。〕由是恩宠太衰。〔武帝以是怒江智渊，何异孙哠之怒韦昭邪！〕又议殷贵妃谥曰怀，上以为不尽美，甚衔之。他日与群臣乘马至贵妃墓，举鞭指墓前石柱，〔石柱，墓表也。〕谓智渊曰：「此上不容有『怀』字！」智渊益惧，竟以忧卒。〔考异曰：「帝既以僧安辱智渊，自是诋之无度，智渊不堪其耻，退而自杀。」今从宋书。〕

     己丑，以尚书令柳元景为骠骑大将军、开府仪同三司。〔骠，匹妙翻。骑，奇寄翻。〕

     二月，甲寅，上巡南豫、南兖州；丁卯，〔【严：「卯」改「巳」。】〕校猎于乌江；〔乌江县，始见于晋书，属淮南郡，不记置立；宋属历阳郡。宋白曰：晋太康六年于东城界置乌江县。校，户教翻。〕壬戌，大赦；甲子，如瓜步山；壬申，还建康。

     夏，四月，甲子，诏曰：「自非临军战陈，并不得专杀；其罪应重辟者，〔陈，读曰阵。辟，毗亦翻。〕皆先上须报；〔先上其罪状，待报乃行刑；此汉法也。上，时掌翻。〕违犯者杀人论。」

     五月，丙子，诏曰：「自今刺史、守宰，动民兴军，皆须手诏施行；唯道隅外警及奸衅内发，变起食猝者，不从此例。」〔衅，许觐翻。〕

     戊辰，〔【严：「辰」改「寅」。】〕以左民尚书蔡兴宗、〔曹魏置左民尚书。〕左卫将军袁粲为吏部尚书。粲，淑之兄子也。〔袁淑死于元凶劭之难。〕

     上好狎侮群臣，〔好，呼到翻。〕自太宰义恭以下，不免秽辱。常呼金紫光禄大夫王玄谟为老伧，〔江南人呼中州人为伧。王玄谟，太原人也，故呼之为老伧。伧，助庚翻。〕仆射刘秀之为老悭，颜頧伯为齴；〔齴，鱼蹇翻，灵齿也。〕其余短、长、肥、瘦，皆有称目。黄门侍郎宗灵秀体肥，拜起不便，每至集会，多所赐与，欲其瞻谢倾踣，以为欢笑。〔踣，蒲北翻。〕又宠一昆仑奴，〔昆仑奴者，言其状似昆仑国人也。昆仑国在林邑南仑，卢昆翻。〕令以杖击群臣，尚书令柳元景以下皆不能免；唯惮蔡兴宗方严，不敢侵媟。〔媟，私列翻。〕颜师伯谓仪曹郎王耽之曰：〔曹魏置二十三郎，仪曹其一也。〕「蔡尚书常免昵戏，去人实达。」〔昵，尼质翻。〕耽之曰：「蔡豫章昔在相府，亦以方严不狎，武帝宴私之日，未尝相召。〔蔡豫章，兴宗父廓也，尝为豫章太守，故称之。相府，谓武帝相晋时，廓为司徒左长史也。相府，息亮翻。〕蔡尚书今日可谓能负荷矣。」〔左传：子产曰：「其父析薪，其子不克负荷。」荷，音下可翻，又如字。〕

     壬寅，魏主如阴山。

     六月，戊辰，以秦郡太守刘德愿为豫州刺史。德愿，怀慎之子也。

     上既葬殷贵妃，数与群臣至其墓，〔数，所角翻。〕谓德烦曰：「卿哭贵妃，悲者当厚赏。」德愿应声恸哭，抚膺擗踊，涕泗交流。〔膺，胸也。擗，毗亦翻，以手击胸也。诗注曰：自目曰涕，自鼻曰泗。〕上甚悦，故用豫州刺史以赏之。〔「用」下当有「为」字。〕上又令医术人羊志哭贵妃，志亦呜咽极悲。他日有问志者曰：「卿那得此副急泪﹖」志曰：「我尔日自哭亡妾耳。」〔史言上淫荒，为所侮弄。〕

     上为人，机警勇决，学问博洽，文章华敏；省读书奏，能七行俱下。〔省，悉景翻。行，户刚翻。一注目间能，能了七行文义。〕又善骑射，〔骑，奇寄翻。〕而奢欲无度。自晋氏江以来，宫室草创朝，宴所临，东、西二堂而已。晋孝武末，始作清暑殿。宋兴，无所增改。上始大修宫室，土木被锦绣，嬖妾幸臣，赏赐倾府藏。坏高祖所居阴室，〔被，皮义翻。藏，徂浪翻。坏，音怪。江左诸帝既崩，以其所居殿为阴室，荿诸御服。〕于其处起玉烛殿，与群臣观之。壮头有土障，壁上挂葛灯笼，麻蝇拂。〔以葛为嬁笼，以麻为蝇拂。〕侍中袁顗因盛称高祖俭素之德。上不答，独曰：「田舍公得此，已为过矣。」〔周公无逸之书曰：否则侮厥父母，曰：「昔之人无闻知。」宋孝武是也。〕顗，淑之兄子也。

     秋，八月，乙丑，立皇子子为淮南王，子产为临贺王。

     丙寅，魏主畋于河西；九月，辛巳，还平城。

     丙申，立皇子子嗣为东平王。

     冬，十月，癸亥，以东海王祎为司空。

     甲寅，大赦。

     魏员外散骑常侍游明根等来聘。明根奉使三返，上以其长者，礼之有加。〔明根连三年来聘。长，知两翻。〕

     十一月，癸巳，上习水军于梁山。

     十二月，丙午，如历阳。

     八年〔（甲辰、四六四）〕

     春，正月，丁亥，魏主立其弟云为任城王。〔任，音壬。〕

     戊子，以徐州刺史新安王子鸶领司徒。

     夏，闰五月，壬寅，太宰义恭领太尉。

     上末年尤贪财利，刺史、二十石罢还，必限使献奉，又以蒲戏取之，〔蒲戏，樗蒲之戏也。〕要今罄尽乃止。终日酣饮，少有醒时。〔少，诗沼翻。〕常凭几昏睡，或外有奏事，即肃然整容，无复酒态。〔复，扶又翻。〕由是内外畏之，莫敢弛惰。庚申，上殂于玉烛殿。〔年三十五。遗诏：「太宰义惎解尚书令，加中书监；以骠骑将军、南兖州刺史柳元景领尚书令，入居城内。〔入居台城之内也。建康无外城，设六篱门而巳。百官第宅皆在台城之外。骠，匹妙翻。骑，奇寄翻。〕事无巨细，悉关二公，大事与始兴公沈庆之参决；若有军旅，悉委庆之；尚书中事，委仆射颜师伯；外监所统，委领军将军王玄谟。」〔旧制：外监不隶领军，宜相统近，断于外监之心。延寿之言，为宋末嬖幸专擅发也。〕是日，太子即皇帝位，〔讳子业，小字法师，孝武帝，长子也。〕年穴；大赦。吏部尚书蔡兴宗亲奉玺绶，〔玺，斯氏翻。绶，音受。〕太子受之，傲惰无戚容。兴宗出，告人曰：「昔鲁昭不戚，叔孙知其不终。〔左传：鲁襄公薨，立昭公。叔孙穆子曰：「是人也，居丧而不哀，在戚而有喜容。是谓火度。」比葬，三易衰，衰炮如故衰。于是昭公十九年矣，犹有童心，君子是以知其不终也。〕家国之祸，其在此乎！」〔为明年帝以狂暴见弒张本。〕

     甲子，诏复以太宰义恭录尚书事，柳元景加开府仪同三司，领丹阳尹，解南兖州。

     六月，丁亥，魏主如阴山。

     秋，七月，己亥，以晋安王子勋为江州刺史。〔为明年子勋起兵张本。勋，古勋字。〕

     柔然处罗可汗卒，子予成立，号受罗部真可汗，〔魏收曰：受罗部真，魏主惠也。可，从刊入声。汗，音寒。〕改元永康。部真师众侵魏；〔帅，读曰率。〕辛丑，魏北镇游军击破之。

     壬寅，魏主如河西。高车五部相聚祭天，众至数万。魏主亲往临视之，高车大喜。

     丙午，葬孝武皇帝于景宁陵，〔景宁陵在丹杨秣陵县岩山。〕庙号世祖。

     庚戌，尊皇太后曰太皇太后，皇后曰皇太后。

     乙卯，罢南北二驰道，〔世祖大明五年，立南北二驰道，自闾阖门至于朱雀门，又自承明门至于玄武湖。〕及孝建以来所改制度，还依元嘉。尚书蔡兴宗于都座慨然谓频师伯曰：〔此都座，谓尚书八座会坐之所，犹今之都堂也。〕「先帝虽非盛德之主，要以道始终。三年无改，古典改贵。〔论语曰：三年无改于父之道，可谓孝矣。〕今殡宫始撤，山陵未远，而凡诸制度兴造，不论是非，一皆刊削，虽复禅代，亦不至尔。〔复，扶又翻；下复非、复留同。〕天下有识，当以此窥人。」师伯不从。

     太宰义恭素畏戴法兴、巢尚之等，虽受遗辅政，而引身避事，由是政归近习。法兴等专制朝权，〔朝，直遥翻。〕威行近远，诏敕皆出其手；尚书事无大小，咸取决焉，义恭与颜师伯佰守空名而已。〔义恭录尚书事，师伯为仆射，而尚书事决于法兴等，是守空名也。〕

     蔡兴宗自以职管铨衡，〔兴宗为吏部尚书。〕每至上朝，〔上，时掌翻。朝，直遥翻；下同。〕辄为义恭陈登贤进士之意，〔为，于伪翻。〕又箴规得失，博论朝政。义恭性恇挠，〔恇，法也。挠，屈也。恇，去王翻。挠，奴教翻。〕阿顺法兴，恒虑失旨，〔恒，户登翻。〕闻兴宗言，辄战惧无答。兴宗每奏选事，〔选，须绢翻。选事，选曹事也。〕法兴、尚之等密事，多被删改，复非公笔，〔被，皮义翻。复，扶又翻；下同。〕亦石知是何天意！」数与义恭等争选事，往复论执。义恭、法兴皆恶之。〔数，所角翻。恶，乌路翻；下同。〕左迁兴宗新昌太守；〔吴孙哠建衡三年，分交趾立新兴郡，晋武帝太康三年，更名新昌郡，属交州。五代志：交州嘉宁县，旧置新昌郡。〕既而以其人望，复留之建康。

     乙丑，新安王子鸶解领司徒。戴法兴等恶王玄谟刚严，八月，丁卯，以玄谟为南徐刺史。

     王太后疾笃，使呼废帝。帝曰：「病人间多鬼，那可往！」太后怒，谓侍者：「取刀来，剖我腹，那得生宁馨儿！」〔宁，相传读从去声。刘禹锡诗从平声。〕己丑，太后殂。

     九月，辛丑，魏主还平城。〔自河西还也。〕

     癸卯，以尚书左仆射刘遵考为特进、右光禄大夫。

     乙卯，葬六穆皇后于景宁陵。〔王后从孝武帝谥，当作「武穆」。〕

     冬，十二月，壬辰，以王畿诸郡为扬州，〔大明三年，以丹杨等六郡为王畿。〕以扬州为东扬州。以会稽为扬州，亦见三年。〕癸巳，以豫章王子尚为司徒、扬州刺史。

     是岁，青州移治东阳。〔青州移治历城，见上卷孝建三年。〕

     宋之境内，凡有州二十二，郡二百七十四，县千二百九十九，户九十四万大奇。〔此大较以沈约宋志为据，沈约作志，大较以是年为正，然是年止二十一州耳，沈志所谓二十二州，以明帝泰始七年分交广置越州足之；而此时又已省司州，盖止二十一州也。扬州，领丹杨、吴兴、淮南、宣城、义兴五郡。东扬州，领会稽、东阳、临海、永嘉、新安五郡。南徐州，领南东海、南琅邪、晋陵、吴、南兰陵、南东莞、淮陵、临淮、南彭城、南高平、南平昌、南济阴、南濮阳、南泰山、济阳、南鲁郡十七郡。徐州，领彭城、沛、下邳、兰陵、东海、东莞、东安、琅邪、阳平、济阴、北济阴十二郡。南兖州，领广陵、海陵、山阳、盱眙、秦郡、南沛、锺离、北沛、临江九郡。兖州，领泰山、高平、鲁、东平、阳平、济北六郡。南豫州，领历阳、南谯、庐江、南汝阴、南梁、晋熙、弋阳、安丰、南汝南、南新蔡、东郡、南颍、南颍川、西汝阴、南汝阳、南陈留、南陈左郡、边城左郡、光城左郡十九郡。豫州，领汝南、新蔡、谯、梁、陈、南顿，颍川、汝阴、汝阳、马头十一郡。江州，领寻阳、豫章、鄱阳、临川、庐陵、安成、南康、南新蔡、建安、晋安十郡。青州，领齐、济南、乐安、高密、平昌、北海、东莱、太原、长广九郡。冀州，领广川、平原、清河、乐陵、魏、河间、顿丘、高阳、勃海九郡。司州，领义阳、随阳、安陆、南汝南四郡。荆州，领南郡、南平、宜都、巴东、汶阳、南义阳、新兴、南河东、建平、长宁、武宁十一郡。郢州，领江夏、竟陵、随、武陵、天门、巴陵、武昌、西阳八郡。湘州，领长沙、衡阳、桂阳、零陵、营阳、湘东，邵陵、始兴、临庆、始安十郡。雍州，领襄阳、南阳、新野、顺阳、京兆、始平、扶风、南上洛、河南、广平、义成、冯翊、天水、建昌、华山、北河南、弘农十七郡。梁州，领汉中、魏兴、新兴、新城、上庸、晋寿、华阳、新巴、北巴西、北阴平、南阴平、巴渠、怀安、安熙、白水、南上洛、北上洛、安康、南宕渠、怀安二十郡。秦州，领武都、略阳、安固、西京兆、南太原、南安、冯翊、陇西、始平、金城、安定、天水、西扶风、北扶风十四，郡。益州，领蜀郡、广汉、巴西、梓潼、巴郡、遂宁、江阳、怀宁、宁蜀、越嶲、汶山、南阴平、犍为、始康、晋熙、晋原、永宁、安固、南汉中、北阴平、武都、新城、南新巴、南晋寿、宋兴、南宕渠、天水、东江阳、沈黎二十九郡。宁州，领建宁、晋宁、牂柯、平蛮、夜郎、朱提，南广、建都、西平、西河阳、东河阳、兴宁、兴古、梁水十五郡。广州，领南海、苍梧、晋康、新宁、永平、郁林、桂林、高凉、新会、东官、义安、宋康、绥康、海昌、宋熙、宁浦、晋兴、乐昌、临鄣十九郡。交州，领交趾、武平、新昌、九真、九德、日南、合浦、义昌、宋平九郡。合二百六十八。盖以新立百梁、旅苏、永宁、安昌、富昌、南流六郡，足为二百七十四。其间荒外有郡而无县，有县而无户口，有户数而无口数，亦不能详也。奇，居宜翻。〕东方诸郡连岁旱饥，〔东方诸郡，谓三吴及浙江东五郡。〕米一升钱数百，建康亦至百余钱，饿死什六七。

