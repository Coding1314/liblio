卷第一百五十八【梁纪十四】起着雍敦牂（戊午），尽阏逢困敦（甲子），凡七年。

     高祖武皇帝十四

     大同四年〔（戊午、五三八）〕

     春，正月，辛酉朔，日有食之。

     东魏砀郡获巨象，送邺。〔魏收志：孝昌二年，置砀郡，治下邑城，属徐州。砀，徒朗翻。〕丁卯，大赦，改元元象。

     二月，己亥，上耕藉田。

     东魏大都督善无贺拔仁攻魏南汾州，刺史韦子粲降之，〔降，户江翻；下同。〕丞相泰灭子粲之族。东魏大行台侯景等治兵于虎牢，〔治，直之翻。〕将复河南诸州，魏梁迥、韦孝宽、赵继宗皆弃城西归。〔梁迥在颍川，韦孝宽在汝南，未知赵继宗所弃何城也。〕侯景攻广州，〔【章：甲十一行本「州」下有「数旬」二字；乙十一行本同；孔本同；退斋校同。】〕未拔，〔广州治襄城。〕闻魏救兵将至，集诸将议之，行洛州事卢勇请进观形势。〔东魏洛州，治洛阳。诸将，即亮翻；下同。〕乃帅百骑至大隗山，〔班志：河南郡密县有大騩山。魏收志，密县属荥阳郡。五代志，荥阳郡新郑县有大騩山。帅，读曰率。骑，奇寄翻。騩、隗同，五贿翻，又音归。〕遇魏师。日已暮，勇多置幡旗于树颠，夜，分骑为大队，鸣角直前，擒魏仪同三司程华，斩仪同三司王征蛮而还。〔还，从宣翻，又如字。〕广州守将骆超退：「超」作「越」。】〕遂以城降东魏，丞相欢以勇行广州事。勇，辩之从弟也。〔卢辩仕于西魏，而勇仕于东魏。从，才用翻。〕于是南汾、颍、豫、广四州复入东魏。〔考异曰：典略，侯景克广州在十一月。按北史魏文帝纪，「二月，东魏陷南汾、颍、豫、广四州。」今从之。〕

     初，柔然头兵可汗始得返国，〔事见一百四十九卷普通二年。可，从刊入声。汗，音寒。〕事魏尽礼。及永安以后，雄据北方，礼渐骄倨，虽信使不绝，不复称臣。〔使，疏吏翻；下同。复，扶又翻。〕头兵尝至洛阳，心慕中国，乃置侍中、黄门等官；后得魏汝阳王典签淳于覃，亲宠任事，以为秘书监，使典文翰。及两魏分裂，头兵转不逊，数为边患。〔数，所角翻。〕魏丞相泰以新都关中，方有事山东，欲结婚以抚之，以舍人元翌女为化政公主，妻头兵弟塔寒。〔妻，七细翻。〕又言于魏主，请废乙弗后，纳头兵之女。甲辰，以乙弗后为尼，〔魏立乙弗后，见上卷大同元年。〕使扶风王孚迎头兵女为后。头兵遂留东魏使者元整，不报其使。

     三月，辛酉，东魏丞相欢以沙苑之败，〔败见上卷上年。〕请解大丞相，诏许之；顷之，复故。〔考异曰：北齐帝纪，止有高祖解丞相年月，而无复故之文。按兴和元年议历，有丞相田曹参军信都芳。盖因邙山之捷而复也。〕

     柔然送悼后于魏，〔郁久闾后谥曰悼。〕车七百乘，马万匹，驼二千头。至黑盐池，〔唐志：盐州五原县有乌池、白池。乌池，盖即黑盐池也。乘，绳证翻。〕遇魏所遣卤簿仪卫。柔然营幕，户席皆东向，扶风王孚请正南面，后曰：「我未见魏主，固柔然女也。魏仗南面，我自东向。」丙子，立皇后郁久闾氏。丁丑，大赦。以王盟为司徒。丞相泰朝于长安，还屯华州。〔朝，直遥翻；下同。华，户化翻。〕

     夏，四月，庚寅，东魏高欢朝于邺；〔既解丞相，遂不书官而书姓。通鉴纪实，非如春秋之有所褒贬也。〕壬辰，还晋阳。

     五月，甲戌，东魏遣兼散骑常侍郑伯猷来聘。〔考异曰：魏帝纪在二月丙辰，盖始受命时也。今从梁帝纪。〕

     秋，七月，东魏荆州刺史王则寇淮南。〔此淮南，谓光城、弋阳之地，在淮水上流之南，非指古淮南郡治寿春之淮南。〕

     癸亥，诏以东冶徒李胤之得如来舍利，大赦。〔如来，犹言佛也。〕

     东魏侯景、高敖曹等围魏独孤信于金墉，太师欢帅大军继之；〔帅，读曰率；下同。〕景悉烧洛阳内外官寺民居，存者什二三。魏主将如洛阳拜园陵，〔魏自孝文帝迁洛以后，孝武帝西迁以前，园陵皆在洛州。会信等告急，遂与丞相泰俱东，命尚书左仆射周惠达辅太子钦守长安，开府仪同三司李弼，车骑大将军达奚武帅千骑为前驱。

     八月，庚寅，丞相泰至谷城，〔汉志，河南郡有谷成县。师古注曰：即今新安。水经注曰：谷城县城西临谷水。骑，奇寄翻；下同。〕侯景等欲整陈以待其至，〔陈，读曰阵。〕仪同三司太安莫多娄贷文请帅所部击其前锋，〔莫多娄，虏三字姓。〕景等固止之。贷文勇而专，不受命，与可朱浑道元以千骑前进，夜，遇李弼、达奚武于孝水。〔五代志：新安县有孝水。水经注：孝山出廆山之阴，北流注于谷，在河南城西四十里。〕弼命军士鼓噪，曳柴扬尘，贷文走，弼追斩之，道元单骑获免，悉俘其众送恒农。〔恒，户登翻。〕

     泰进军瀍东，〔瀍水出河南谷城县北山，东与千金渠合，又东过洛阳县南，又东过偃师县，又东入于洛。〕侯景等夜解围去。辛卯，泰帅轻骑追景至河上，景为陈，北据河桥，南属邙山，〔陈，读曰阵；下陵陈、置陈、陷陈同。属，之欲翻。景置陈北据河桥者，虑兵有利钝，先保固其北归之路也。南属邙山，可以见其兵多矣。景军参用马步，其置陈坚固，宇文泰以轻骑来，见其陈势如此，敛兵不进可也，遽前合战，亦屡胜而骄耳。〕与泰合战。泰马中流矢惊逸，遂失所之。泰坠地，东魏兵追及之，左右皆散，都督李穆下马，以策抶泰背骂曰：「笼东军士！〔抶，丑栗翻，打也。荀子曰：仁人之兵，当之者溃，触之者角摧，按角鹿埵陇种东笼而退耳。杨倞注曰：其义未详，盖皆摧败披靡之貌。陆德明曰：东笼，沾湿貌也，如衣服之沾湿然。〕尔曹王〔【章：甲十一行本「王」作「主」；乙十一行本同；孔本同；熊校同。】〕何在，而独留此﹖」追者不疑其贵人，舍之而过。穆以马授泰，与之俱逸。

     魏兵复振，击东魏兵，大破之。〔宇文泰先以轻骑合战而不利，大兵继至，军势复振，故大破东魏。〕东魏兵北走。京兆忠武公高敖曹，意轻泰，建旗盖以陵陈，魏人尽锐攻之，一军皆没，敖曹单骑走投河阳南城。〔河阳南城，在河桥南岸，北岸即北中城。〕守将北豫州刺史高永乐，欢之从祖兄子也，〔乐，音洛。从，才用翻；下其从同。〕与敖曹有怨，闭门不受。敖曹仰呼求绳，不得，拔刀穿阖未彻而追兵至。〔杜预曰：阖，门扇也。未彻，未透也。彻，敕列翻。〕敖曹伏桥下，追者见其从奴持金带，〔从，才用翻。〕问敖曹所在，奴指示之。敖曹知不免，奋头曰：「来！与汝开国公。」〔言得其头，西魏将以开国赏之也。〕追者斩其首去。高欢闻之，如丧肝胆，〔丧，息浪翻。〕杖高永乐二百，赠敖曹太师、大司马、太尉。泰赏杀敖曹者布绢万段，岁岁稍与之，比及周亡，犹未能足。〔比，必利翻。〕魏又杀东魏西兖州刺史宋显等，虏甲士万五千人，赴河死者以万数。

     初，欢以万俟普尊老，〔爵尊而齿老也。万，莫北翻。俟，渠之翻。〕特礼之，尝亲扶上马。其子洛免冠稽首曰：〔上，时掌翻。稽，音启。〕「愿出死力以报深恩。」及邙山之战，诸军北渡桥，〔北渡河桥也。〕洛独勒兵不动，谓魏人曰：「万俟受洛干在此，能来可来也！」魏人畏之而去，欢名其所营地为回洛。〔唐志：河阳关南有回洛故城。〕

     是日，东、西魏置陈既大，首尾悬远，从旦至未，戢数十合，〔史言两军确鬬。〕氛雾四塞，〔塞，悉则翻。〕莫能相知。魏独孤信、李远居右，赵贵、怡峰居左，战并不利；又未知魏主及丞相泰所在，皆弃其卒先归。开府仪同三司李虎、念贤等为后军，见信丢退，即与俱去。泰由是烧营而归，留仪同三司长孙子彦守金墉。

     平东将军蔡佑下马步鬬，左右劝乘马以备仓猝，〔谓兵有邂逅，乘马则仓猝可以奔驰。〕佑怒曰：「丞相爱我如子，今日岂惜生乎！」帅左右十余人合声大呼，击东魏兵，杀伤甚众。东魏围之十余重，〔帅，读曰率。呼，火故翻。重，直龙翻。〕佑弯弓持满，四面拒之。东魏人募厚甲长刀者直进取之，去佑可三十步，左右劝射之，佑曰：「吾曹之命，在此一矢，岂可虚发！」将至十步，佑乃射之，应弦而倒，〔射，而亦翻。〕东魏兵稍却，佑徐引还。

     魏主至恒农，守将已弃城走，所虏降卒在恒农者相与闭门拒守，〔恒，户登翻。将，即亮翻。降，户江翻。〕丞相泰攻拔之，诛其魁首数百人。

     蔡佑追及泰于恒农，夜，见泰，泰曰：「承先，〔蔡佑字承先。〕尔来，吾无忧矣。」泰惊不得寝，枕佑股，然后安。〔史言泰气衰胆失。枕，之任翻。〕佑每从泰战，常为士卒先，战还，诸将皆争功，佑终无所言。泰每叹曰：「承先口不言勋，我当代其论叙。」〔史言蔡佑沈勇不伐。〕泰留王思政镇恒农，除侍中、东道行台。

     魏之东伐，关中留守兵少，〔少，诗沼翻。〕前后所虏东魏士卒散在民间，闻魏兵败，谋作乱。李虎等至长安，计无所出，与太尉王盟、仆射周惠达等奉太子钦出屯渭北。百姓互相剽掠，关中大扰。〔剽，匹妙翻。〕于是沙苑所虏东魏都督赵青雀、雍州民于伏德等遂反，据〔【章：甲十一行本「据」上有「青雀」二字；乙十一行本同；孔本同；退斋校同。】〕长安子城，伏德保咸阳，〔雍，于用翻。后魏置咸阳郡于石安县。石安，汉渭城县，秦之咸阳也，石勒改曰石安。五代志：京兆渭阳县，旧置咸阳郡。〕与咸阳太守慕容思庆各收降卒以拒还兵。〔降卒，东魏之卒降于西魏，散在民间者也。还兵，西魏之兵自洛西还者也。降，户江翻。〕长安大城民相帅以拒青雀，日与之战。〔帅，读曰率。〔大都督侯莫陈顺击贼，屡破之，贼不敢出。顺，崇之兄也。

     魏主留阌乡。〔阌，音旻。〕丞相泰以士马疲弊，不可速进，且谓青雀等乌合，不能为患，曰：「我至长安，以轻骑临之，必当面缚。」通直散骑常侍吴郡陆通谏曰：〔陆通本吴人，曾祖载从宋武帝入关，及刘义真之败没于赫连，遂居关中。〕「贼逆谋久定，必无迁善之心，蜂虿有毒，〔左传臧文仲之言。虿，丑迈翻。〕安可轻也！且贼诈言东寇将至，〔东寇，谓东魏之兵。〕今若以轻骑临之，百姓谓为信然，〔以贼言为信也。〕益当惊扰。今军虽疲弊，精锐尚多，以明公之威，总大军以临之，何忧不克！」泰从之，引兵西入。父老见泰至，莫不悲喜，士女相贺。华州刺史宇文导引兵入咸阳，斩思庆，禽伏德，南渡渭，与泰会，攻青雀，破之。〔华，户化翻。〕太保梁景睿以疾留长安，与青雀通谋，泰杀之。

     东魏太师欢自晋阳将七千骑至孟津，未济，闻魏师已遁，遂济河，遣别将追魏师至崤，〔魏收志：太和十一年，置崤县，属恒农郡，因三崤山以名县；隋并崤县入河南熊耳县。程大昌曰：三崤山，一名嵚崟山。元和志曰：自东崤至西崤三十五里。东崤长阪数里，峻阜绝涧，车不得方轨。西崤全是石阪十二里，险不异东崤。此二崤皆在秦关之东，汉关之西。〕不及而还。〔还，从宣翻，又如字；下同。〕欢攻金墉，长孙子彦弃城走，焚城中室屋俱尽，欢毁金墉而还。

     东魏之迁邺也，〔见一百五十六卷中大通六年。〕主客郎中裴让之留洛阳；独孤信之败也，〔谓邙山之败，信先弃军西还。〕让之弟诹之随丞相泰入关，为大行台仓曹郎中。欢囚让之兄弟五人，让之曰：「昔诸葛亮兄弟，事吴、蜀各尽其心，〔谓亮事蜀，瑾事吴也。〕况让之老母在此，不忠不孝，必不为也。明公推诚待物，物亦归心；若用猜忌，去霸业远矣。」欢皆释之。

     九月，魏主入长安，丞相泰还屯华州。〔华，户化翻。〕

     东魏大都督贺拔仁击邢磨纳、卢仲礼等，平之。〔磨纳等起兵见上卷上年。〕

     卢景裕本儒生，太师欢释之，召馆于家，使教诸子。景裕讲论精微，难者或相诋诃，大声厉色，言至不逊，而景裕神采俨然，风调如一，从容往复，〔难，乃旦翻。诋，丁礼翻。诃，虎何翻。调，徒钓翻。从，千容翻。〕无际可寻。性清静，历官屡有进退，无得失之色；弊衣粗食，恬然自安，终日端严，如对宾客。

     冬，十月，魏归高敖曹、窦泰、莫多娄贷文之首于东魏。

     散骑常侍刘孝仪等聘于东魏。〔散，悉亶翻。骑，奇寄翻。〕

     十二月，魏是云宝袭洛阳，东魏洛州刺史王元轨弃城走。都督赵刚袭广州，拔之。于是自襄、广以西城镇复为魏。〔魏收志：孝昌中置襄州，领襄城、舞阴、南安、期城、北南阳、建城郡。五代志：颍川郡叶县，后齐置襄州。复，扶又翻；下孙复同。〕

     魏自正光以后，四方多事，民避赋役，多为僧尼，至二百万人，寺有三万余区。至是，东魏始诏「牧守、令长，擅立寺者，计其功庸，〔守，式又翻。长，知两翻。庸，用也，劳也，雇也。〕以枉法论。」

     初，魏伊川土豪李长寿为防蛮都督，〔五代志：河南郡陆浑县，齐置伊川郡，领南陆浑县。春秋时秦、晋迁陆浑之戎于伊川，故郡以为名。伊阙以南大山长谷，蛮多居之，魏置都督以防焉。〕积功至北华州刺史。孝武帝西迁，长寿帅其徒拒东魏，〔华，户化翻。帅，读曰率。〕魏以长寿为广州刺史。侯景攻拔其壁，杀之。其子延孙复收集父兵以拒东魏，魏之贵臣广陵王欣、录尚书长孙稚等皆携家往依之，〔长，知两翻。〕延孙资遣卫送，使达关中。东魏高欢患之，数遣兵攻延孙，不能克。〔数，所角翻。〕魏以延孙为京南行台、节度河南诸军事、广州刺史。〔京南，谓洛京以南也。〕延孙以澄清伊、洛为己任，魏以延孙兵少，〔少，诗沼翻。〕更以长寿之伲京兆韦法保为东洛州刺史，〔西魏洛州治上洛，以洛阳之地为东洛州。〕配兵数百以助之。法保名佑，以字行，既至，与延孙连兵置栅于伏流。〔伏流城，伊川郡治所。隋改南陆浑县曰伏流。水经注曰：陆浑故城东南八十许里有三涂山，伊水径其下，又东北径伏流岭东，刘澄之永初记称伏流县西有伏流坂者。今山在县南崖口北三十里许，西则非也。〕独孤信之入洛阳也，欲缮修宫室，使外兵郎中天水权景宣，〔曹魏置二十三郎，有中兵、外兵、都兵、别兵，元魏以后，中兵、外兵又分左、右。〕帅徒兵三千出采运。〔采运者，使之采木运入洛阳城也。〕会东魏兵至，河南皆叛，景宣间道西走，〔间，古苋翻。〕与李延孙相会，攻孔城，拔之，〔魏收志：天平中置新城郡，治孔城，属北荆州。五代志：河南郡伊阙县，旧曰新城，置新城郡。杜佑曰：孔城防，今伊阙县东南故城是。又曰：高齐置孔城防于寿安县。〕洛阳以南寻亦西附。丞相泰即留景守张白坞，〔坞在宜阳西北。水经注：河内轵县有张白骑坞，在湨水北原上，据二溪之会，北带深隍，三面阻险，唯西面板筑而已。〕节度东南诸军应关西者。是岁，延孙为其长史杨伯兰所杀，韦法保即引兵据延孙之栅。

     东魏将段琛等据宜阳，〔将，即亮翻。琛，丑林翻。〕遣阳州刺史牛道恒诱魏边民。〔魏收志：天平初置阳州，领宜阳、金门郡，治宜阳。恒，户登翻。诱，音酉。〕魏南兖州刺史韦孝宽患之，〔按韦孝宽传，时西魏令孝宽领宜阳郡事，迁南兖州刺史。然南兖州治谯城，在东魏境内，孝宽未能取其地也。〕乃诈为道恒与孝宽书，论归款之意，使谍人遗之于琛营，〔谍，徒协翻。遗，如字，坠失也。〕琛果疑道恒。孝宽乘其猜阻，出兵袭之，擒道恒及琛，崤、渑遂清。〔崤、渑，崤山及渑池也。渑，弥兖翻。〕东道行台王思政以玉壁险要，〔五代志：绛郡稷山旧置勋州。勋州即玉壁也。杜佑曰：稷山县南十二里即玉壁城。〕请筑城自恒农徙镇之，诏加都督汾&#8231;晋&#8231;并州诸军事、并州刺史，行台如故。〔东、西魏盖于汾州据险为界，晋、并皆入于东魏。〕

     东魏以高澄摄吏部尚书，始改崔亮年劳之制，〔崔亮制停年格，见一百四十九卷天监十八年。〕铨擢贤能；又沙汰尚书郎，妙选人地以充之。凡才名之士，虽未荐握，皆引致门下，与之游宴、讲论、赋诗，士人夫以是称之。〔史言高澄收拾人物以倾元氏。

     五年〔（己未、五三九）〕

     春，正月，乙卯，以尚书左仆射萧渊藻为中卫将军，丹杨尹何敬容为尚书令，吏部尚书张缵为仆射。缵，弘策之子也。〔张弘策，帝舅也，佐帝创业。〕自晋、宋以来，宰相皆以文义自逸，敬容独勤簿领，日旰不休，为时俗所嗤鄙。〔旰，古按翻。嗤，丑之翻。〕自徐勉、周舍既卒，〔普通五年，周舍卒；大同元年，徐勉卒。卒，子恤翻。〕当权要者，外朝则何敬容，内省则朱异。〔三公、卿、监、尚书为外朝官，门下省为内省。朝，直遥翻。异，羊至翻。〕敬容质悫无文，以纲维为己任；异文华敏洽，曲营世誉：二人行异而俱得幸于上。〔行，下孟翻。〕异善伺候人主意为阿谀，用事三十年，广纳货赂，欺罔视听，远近莫不忿疾。园宅、玩好、饮膳、声色穷一时之盛。每休下，〔休沐之日，自省中出还私第为休下。伺，相吏翻。好，呼到翻。下，遐嫁翻。〕车马填门，唯王承、王稚及褚翔不往。承、稚，暕之子；〔王暕，俭之子，帝用之，官至侍中、尚书仆射。〕翔，渊之曾孙也。〔褚渊，萧齐佐命。〕

     丁巳，御史中丞参礼仪事贺琛奏：「南、北二郊及藉田，往还并宜御辇，不复乘辂。」诏从之，祀宗庙仍乘玉辇。〔驾马为辂，驾人为辇。〕琛，玚之弟子也。〔贺玚以儒学进。玚，雉杏翻，又音畅。〕

     辛酉，东魏以尚书令孙腾为司徒。

     辛未，上祀南郊。

     魏丞相泰于行台置学，取丞郎、府佐德行明敏者充学生，〔行，下孟翻。〕悉令旦治公务，晚就讲习。〔时就学者苟能以其所治之事质之于经传，有所感发，此其所学之进，又岂萤窗雪案搜经摘传者所能及邪！治，直之翻。〕

     东魏丞相欢，〔欢以沙苑之败求自贬，既复其官，史复以丞相书之。〕以徐州刺史房谟、广平太守羊敦、广宗太守窦瑗、〔广宗县，汉属巨鹿郡，后属安平国，后魏太和二十一年立广宗郡，东魏属司州。瑗，丁眷翻。〕平原太守许惇有政绩清能，与诸刺史书，褒称谟等以劝之。

     夏，五月，甲戌，东魏立丞相欢女为皇后；乙亥，大赦。

     魏以开府仪同三司李弼为司空。秋，七月，〔【章：乙十一行本「月」下有「魏」字；退斋校同。】〕以扶风王孚为太尉。

     九月，甲子，东魏发畿内十万人城邺，四十日罢。冬，十月，癸亥，以新宫成，大赦，改元兴和。

     魏置纸笔于阳武门外以求得失。

     十一月，乙亥，东魏使散骑常侍王元景、魏收来聘。

     东魏人以正光历浸差，〔魏行正光历，见一百四十九卷普通三年。〕命校书郎李业兴更加修正，〔杜佑曰：汉之兰台及汉东观，皆藏书之室，当时文学之士，使雠校于其中，故有校书之职，盖有校书之任而未为官也。故以郎居其任，则谓之校书郎；以郎中居其任，则谓之校书郎中。至后魏，始置秘书校书郎。〕以甲子为元，号曰兴光历，既成，行之。

     散骑常侍朱异奏：「顷来置州稍广，而小大不伦，请分为五品，其位秩高卑，参僚多少，皆以是为差。」〔参僚，即参佐。〕诏从之。于是上品二十州，次品十州，次品八州，次品二十三州，下品二十一州。时上方事征伐，恢拓境宇，北喻淮、汝，东距彭城，西开牂河，〔牂柯，音臧哥。〕南平俚洞，〔交、广界表，俚人依阻深险，各自为洞。俚，音里。〕纷纶甚众，故异请分之。其下品皆异国之人，徒有州名而无土地，或因荒徼之民所居村落置州及郡县，刺史守令皆用彼人为之，〔就彼土以土人为之。徼，吉吊翻。〕尚书不能悉领，山川险远，职贡罕通。五品之外，又有二十余州不知处所。凡一百七州。又以边境镇戍，虽领民不多，欲重其将帅，皆建为郡，或一人领二三郡太守，州郡虽多而户口日耗矣。〔务广地者荒，贪人有者残，信哉！将，即亮翻。帅，所类翻。〕

     魏自西迁以来，礼乐散逸，丞相泰命左仆射周惠达、吏部郎中北海唐瑾损益旧章，至是稍备。〔瑾，渠吝翻。〕

     六年〔（庚申、五四○）〕

     春，正月，壬申，东魏以广平公库狄干为太保。

     丁丑，东魏主入新宫，〔东魏作新宫于邺，见上卷大同元年。〕大赦。

     魏扶风王孚卒。

     二月，己亥，上耕藉田。

     魏铸五铢钱。

     东魏大行台侯景出三嵵，〔杜佑曰：三嵵，在今汝鲁阳县西南十九里，有平高城，周以御齐。高齐于县东北十七里置鲁城以御周。〕将复荆州；〔三年，西魏乘沙苑之胜取荆州。〕魏丞相泰遣李弼、独孤信各将五千骑出武关，景乃还。〔将，即亮翻。骑，奇寄翻。〕

     魏文后既为尼，居别宫，〔大通四年，魏废文后为尼。尼，女夷翻。〕悼后犹忌之，乃以其子武都王戊为泰州刺史，使文后随之官。魏主虽限以大计，〔谓以国事废乙弗而立柔然女也。〕而恩好不忘，〔好，呼到翻。〕密令养发，有追还之意。〔养，羊尚翻。〕会柔然举国渡河南侵，〔渡河南侵灵夏。〕时颇有言柔然以悼后故兴师者，帝曰：「岂有兴百万之众为一女子邪！〔为，于伪翻。〕虽然，致人此言，朕亦何颜以见将帅！」〔将，即亮翻。帅，所类翻。〕乃遣中常侍曹宠赍手敕赐文后自尽。文后泣谓宠曰：「愿至尊千万岁，天下康宁，死无恨也！」遂自杀；鏧麦积崖而葬之，号曰寂陵。

     夏，丞相泰召诸军屯沙苑以备柔然。右仆射周惠达发士马守京城，堑诸街巷，召雍州刺史王罴议之；〔堑，七艳翻。雍，于用翻。〕罴不应召，谓使者曰：「若蠕蠕至渭北者，王罴自帅乡里破之，〔王罴，京兆人。使，疏吏翻。蠕，人兖翻。帅，读曰率。〕不烦国家兵马，何为天子城中作如此惊扰！由周家小儿恇怯致此。」〔恇，去王翻。〕柔然至夏州而退。未几，悼后遇疾殂。〔几，居岂翻。〕

     五月，乙酉，张：「乙酉」作「己酉」。】〕魏行台宫延和、陕州刺史宫延庆降于东魏，〔陕，式冉翻。降，户江翻。〕东魏以河北马场为义州以处之。〔按杜佑通典：卫州汲郡，古牧野之地。魏孝文帝太和十七年，徙代畜于石济之西，故有河北马场。魏收志：是时置义州，治汲郡陈城，领五城、义宁、新安、渑池、恒农、宜阳、金门郡。五代志：汲郡汲县，东魏置义州，侨置七郡二十八县。则七郡皆侨置于汲县界。又据朱元旭传，时分河内、汲郡二郡界扶风之地立义州，以置关西归正之民；后周武帝灭齐，改义州为卫州，治汲。处，昌吕翻。〕

     东魏阳州武公高永乐卒。〔据北齐书，高永乐封阳州县公。〕

     闰月，丁丑朔，日有食之。

     己丑，东魏封皇兄景植为宜阳王，皇弟威为清河王，谦为颍川王。

     六月，壬子，东魏华山王鸷卒。〔二年，东魏以鸷为大司马。华，户化翻。〕

     秋，七月，丁亥，东魏使兼散骑常侍李象等来聘。

     九月，据张校增。】〕戊戌，司空袁昂卒，遗疏不受赠谥，敕诸子勿上行状及立铭志；〔行状，状其平生之行实，上之于朝以请谥。铭志，立碑于墓以传后。洪适曰：东汉自路都尉始建墓阙，盖表阡碑铭之滥觞也。有文而传于今，则自谒者景君墓表始，君以安帝元初元年卒。齐葬穆妃，议立石志，王俭以为非礼经所出。元嘉中，颜延之辈为之，遂相祖述尔。任昉作文章缘起，又云墓碑自晋始。予考郦氏水经所载汉刻已不少，后魏与齐、梁时相先后也，岂碑碣多在北方，南人未之见乎﹖然郭林宗传云：林宗既葬，同志者立碑，蔡邕为其文，谓卢植曰：「吾为碑铭多矣，唯郭有道无愧色。」史称王俭，晋、宋以来故事该忆无遗，范书所载岂不知之！今汉人旧刻犹存数十百碑，云始于晋、宋，非也。行，下孟翻。上，时掌翻。〕上不许，赠本官，谥穆正公。

     冬，十一月，魏太师念贤卒。

     吐谷浑自莫折念生之乱，不通于魏。伏连筹卒，子夸吕立，始称可汗，居伏俟城。〔五代志：隋破吐谷浑，以伏俟城置西海郡，其地有西王母石窟、青海盐池，即在汉金城郡临羌县西北塞外，王莽受卑和羌所献地置西海郡者也。北史：伏俟城在青海西十五里。吐，从暾入声。谷，音浴。可，从刊入声。汗，音寒。〕其地东西三千里，南北千余里，官有王、公、仆射、尚书、郎中、将军之号。是岁，始遣使假道柔然，聘于东魏。〔使，疏吏翻。〕

     七年〔（辛酉、五四一）〕

     春，正月，辛巳，上祀南郊，大赦。辛丑，祀明堂。

     宕昌王梁仚定为其下所杀，弟弥定立。〔宕，徒浪翻。仚，许延翻。考异曰：梁帝纪作「弥泰」。今从典略。〕二月，乙巳，以弥定为河&#8231;梁二州刺史、宕昌王。

     辛亥，上耕藉田。〔藉，秦昔翻。〕

     魏幽州刺史顺阳王仲景坐事赐死。〔西魏无幽州，意豳州也。〕

     三月，魏夏州刺史刘平伏据上郡反，〔魏收志：上郡属东夏州，领石门、因城县。隋志：延安郡有因城县。夏，户雅翻。〕大都督于谨讨禽之。

     夏，五月，遣兼散骑常侍明少遐等聘于东魏。

     秋，七月，己卯，东魏宜阳王景植卒。

     魏以侍中宇文测为大都督、行汾州事。〔五代志：龙泉郡，后周置汾州，隋改隰州，治隰川县。〕测，深之兄也，为政简惠，得士民心。地接东魏，〔隰川东接东魏晋州界。〕东魏人数来寇抄，测擒获之，命解缚，引与相见，为设酒殽，待以客礼，〔数，所角翻。抄，楚交翻。为，于伪翻。〕并给粮饩，〔饩，许气翻。〕卫送出境。东魏人大惭，不复为寇，〔复，扶又翻。〕汾、晋之间遂通庆吊，时论称之。或告测交通境外者，丞相泰怒曰：「测为我安边，我知其志，何得间我骨肉！」〔间，古苋翻。〕命斩之。

     魏丞相泰欲革易时政，为强国富民之法，大行台度支尚书兼司农卿苏绰尽其智能，赞成其事，减官员，置二长，〔度，徒洛翻。长，知两翻；下令长同。〕并置屯田以资军国。又为六条诏书，九月，始奏行之：一曰清心，二曰敦教化，三曰尽地利，四曰擢贤良，五曰恤狱讼，六曰均赋役。泰甚重之，尝置诸坐右，〔坐，徂卧翻。〕又令百司习诵之，其牧守令长非通六条及计帐，不得居官。〔守，式又翻。计帐见上卷大同元年。〕

     东魏群官于麟趾合议定法制，谓之麟趾格，冬，十月，甲寅，颁行之。

     乙巳，东魏发夫五万筑漳滨堰，三十五日罢。

     十一月，丙戌，东魏以彭城王韶为太尉，度支尚书胡僧敬为司空。僧敬名虔，以字行国珍之兄孙，东魏主之舅也。〔胡国珍，灵后之父。〕

     十二月，东魏遣兼散骑常侍李骞来聘。

     交趾李贲世为豪右，仕不得志。同郡据张校增。】〕有并韶者，富于词藻，诣选求官，吏部尚书蔡撙以并姓无前贤，除广阳门郎；〔广阳门，建康城西面南头第一门。姓谱：（原有脱字）并，府盈翻。撙，祖本翻。〕韶耻之。贲与韶还乡里，〔【章：甲十一行本「里」下有「谋作乱」三字；乙十一行本同；孔本同；张校同；退斋校同。】〕会交州刺史武林侯谘以刻暴失众心，〔沈约志：永平郡有武林县，宋文帝立。永平，晋穆帝升平五年分苍梧立。〕时贲监德州，〔五代志：日南郡，梁置德州。监，工衔翻。〕因连结数州豪杰俱反；谘输贿于贲，奔还广州。上遣谘与高州刺史孙冏、新州刺史卢子雄将兵击之。〔五代志：梁大通中，割番州合浦县立高州，在隋海康县界。端州新兴县，梁立新州。将，即亮翻。〕谘，恢之子也。〔鄱阳王恢，上之弟也。〕

     是岁，魏又益新制十二条。〔宇文泰前已行二十四条，今又益十二条，故曰新制。〕

     东魏丞相欢以诸州调绢不依旧式，〔调，徒钓翻。谓尺度不依旧式也。〕民甚苦之，奏令悉以四十尺为匹。

     魏自丧乱以来，〔谓孝昌以来也。丧，息浪翻。〕农商失业，六镇之民相帅内徙，就食齐、晋，欢因之以成霸业。〔事见一百五十五卷中大通三年、四年。齐、晋，直谓春秋列国大界。帅，读曰率。〕东西分裂，连年战争，河南州郡鞠为茂草，〔小弁之诗曰：踧踧周道菊为茂草。注云：鞠，穷也。〕公私困竭，民多饿死。欢命诸州滨河及津、梁〔凡江河济渡之处皆曰津，横绝水为桥以通往来曰梁。〕皆置仓积谷以相转漕，供军旅，备饥馑，又于幽、瀛、沧、青四州傍海煮盐，军国之费，〔傍，步浪翻。〕粗得周赡。〔粗，坐五翻。赡，而艳翻。〕至是，东方连岁大稔，谷斛至九钱，山东之民稍复苏息矣。〔史言高欢于兵荒之余能纾民力。复，扶又翻，又如字。〕

     东魏尚书令高澄尚静帝妹冯翊长公主，生子孝琬，朝贵贺之，〔长，知两翻。朝，直遥翻。〕澄曰：「此至尊之甥，先贺至尊。」三日，帝幸其第，赐锦彩布绢万匹。于是诸贵竞致礼遗，〔遗，于季翻。〕货满十室。

     东魏临淮王孝友表曰：「令制百家为族，二十五家为闾，五家为比。百家之内有帅二十五，征发皆免，苦乐不均，羊少狼多，复有蚕食，〔使狼将羊，羊虽众，终为狼所噬，况羊少而狼多乎！谕族帅并缘侵渔闾帅，闾帅又侵渔比帅，比帅又侵渔其所领四家也。比，毘至翻。帅，所类翻。乐，音洛。少，诗洛翻。复，扶又翻。〕此之为弊久矣。京邑诸坊，或七八百家唯一里正，二史，庶事无阙，而况外州乎！请依旧置三正之名不改，〔三正，即李冲建议所置三长。〕而每闾止为二比，计族省十一〔【章：甲十一行本「一」作「二」；乙十一行本同；张校同。】〕丁，赀绢、番兵，所益甚多。」事下尚书，寝不行。〔赀绢，谓计赀输绢。番兵，谓番代为兵。下，遐嫁翻。〕

     安成望族刘敬躬以妖术惑众，人多信之。〔妖，于骄翻。考异曰：南史作「敬宫」。今从梁书。〕

     八年〔（壬戌，五四二）〕

     春，正月，敬躬据郡反，改元永汉，署官属，进攻庐陵，逼豫章。南方久不习兵，人情扰骇，豫章内史张绾募兵以拒之。绾，缵之弟也。二月，戊戌，江州刺史湘东王绎遣司马王僧辩、中兵曹子郢讨敬躬，受绾节度。二月，戊辰，擒敬躬，送建康，斩之。僧辩，神念之子也，〔天监七年，王神念自魏来奔。〕该博辩捷，器宇肃然，虽射不穿札，〔左传：潘〔尪之〕党养由基蹲甲而射之，彻七札焉。编甲如栉齿相比曰札。〕而志气高远。

     魏初置六军。

     夏，四月，丙寅，东魏使兼散骑常侍李绘来聘。绘，元忠之从子也。〔李元忠劝成高欢尔朱之谋。从，才用翻。〕

     东魏丞相欢朝于邺。〔朝，直遥翻。〕司徒孙腾坐事免；乙酉，以彭城王韶录尚书事，侍中广阳王湛为太尉，尚书右仆射高隆之为司徒。初，太尉〔【章：甲十一行本「尉」作「傅」；乙十一行本同；孔本同；张校同。】〕尉景与丞相欢同归尔朱荣，〔见一百五十二卷大通二年。〕其妻，欢之姊也，自恃勋戚，贪纵不法，为有司所劾，系狱；欢三诣阙泣请，乃免死，〔史言高欢为是使勋贵知有王法。劾，户概翻，又户得翻。〕丁亥，降为骠骑大将军、开府仪同三司。〔骠，匹妙翻。骑，奇寄翻。〕欢往造之，景卧不起，大叫曰：「杀我时趣邪！」〔造，七到翻。趣，读曰促；后趣之同。〕欢抚而拜谢之。辛卯，以库狄干为太傅，以领军将军娄昭为大司马，封祖裔为尚书右仆射。六月，甲辰，欢还晋阳。

     八月，庚戌，东魏以开府仪同三司、吏部尚书侯景为兼尚书仆射、河南道大行台，随机访讨。〔既委景以备梁、魏，又使讨叛贰，随机则便宜从事，其任重矣。为侯景叛东魏张本。〕

     魏以王盟为太保。

     东魏丞相欢击魏，入自汾、绛，连营四十里，丞相泰使王思政守玉壁以断其道。〔断，音短。后于玉壁置勋州。杜佑曰：玉壁城在绛州稷山县西南十二里。〕欢以书招思政曰：「若降，当授以并州。」〔高欢以晋阳为根本，并州之任要重于诸州。降，户江翻。〕思政复书曰：「可朱浑道元降，道元降见上卷元年。〕何以不得﹖」冬，十月，己亥，欢围玉壁，凡九日，遇大雪，士卒饥冻，多死者，遂解围去。魏遣太子钦镇蒲坂。丞相泰出军蒲坂，至皂荚，闻欢退渡汾，追之，不及。十一月，东魏以可朱浑道元为并州刺史。〔激于王思政之书也。〕

     十二月，魏主狩于华阴，大享将士，丞相泰帅诸将朝之。〔华，户化翻。将，即亮翻。帅，读曰率。朝，直遥翻。〕起万寿殿于沙苑北。

     辛亥，东魏遣兼散骑常侍杨斐来聘。〔考异曰：典略作「阳斐」。今从魏书纪。〕

     孙冏、卢子雄讨李贲，以春瘴方起，请待至秋；广州刺史新渝侯映不许，〔吴立新喻县，属安成郡。「渝」当作「喻」。〕武林侯谘又趣之。冏等至合浦，死者什六七，〔趣，读曰促。瘴，之亮翻，热病也。南方瘴热，春气深则瘴起，梁之者必死，军行尤畏之。〕众溃而归。映，憺之子也。〔始兴王憺，上弟也。憺，徒敢翻，又徒滥翻。〕武林侯谘奏冏及子雄与贼交通，逼留不进，敕于广州赐死。子雄弟子略、子烈、主帅广陵杜天合及弟僧明、新安周文育等帅子雄之众攻广州，欲杀映、谘，为子雄复冤。〔主帅，所类翻。等帅，读曰率；下同。为，于伪翻。〕西江督护、高要太守吴兴陈霸先帅精甲三千救之，〔高要县，汉属苍梧，梁置高要郡，隋为高要县，端州治所。元和郡县志曰：端州当西江口，入广西要道。祝穆曰：西江源出邕州，经浔、融、象、柳等州，入封州界，合桂江。汉武帝自巴、蜀发夜郎兵下牂柯江，会番禺，即此水。萧子显曰：广州统内西、南二江，川源深远，别置督护，专征讨之任。〕大破子略等，杀天合，擒僧明、文育。霸先以僧明、文育骁勇过人，释人，以为主帅。〔骁，坚尧翻。〕诏以霸先为直将军。〔陈霸先事始此。〕

     魏丞相泰妻冯翊公主，生子觉。

     东魏以光州刺史李元忠为侍中。元忠虽处要任，〔处，昌吕翻。〕不以物务干怀，唯饮酒自娱。丞相欢欲用为仆射，世子澄言其放达常醉，不可委以台阁。其子搔闻之，请节酒，〔搔，苏遭翻。〕元忠曰：「我言作仆射不胜饮酒乐，〔乐，音汳。〕尔爱仆射，宜勿饮酒。」

     九年〔（癸亥、五四三）〕

     春，正月，壬戌，东魏大赦，改元武定。

     东魏御史中尉高仲密取吏部郎崔暹之妹，既而弃之，由是与暹有隙。仲密选用御史，多其亲戚乡党，高澄奏令改选；暹方为澄所宠任，仲密疑其构己，愈恨之。忡密后妻李氏艳而慧，〔崔暹之妹既去，李氏继室，故曰后妻。〕澄见而悦之，李氏不从，衣服皆裂，以告仲密，仲密益怨。寻出为北豫州刺史，〔北豫州治虎牢。〕阴谋外叛。丞相欢疑之，遣镇城奚寿兴军事，〔镇城之职犹防城都督。〕仲密但知民务。仲密置酒延寿兴，伏壮士，执之，二月，壬申，以虎牢叛，降魏〔降，户江翻。〕魏以仲密为侍中、司徒。

     欢以仲密之叛由崔暹，将杀之，高澄匿暹，为之固请，〔为，于伪翻；下为之同。〕欢曰：「我伹其命，〔伹，居大翻，又居曷翻。〕须与苦手。」〔言必痛杖之也。〕澄乃出暹，而谓大行台都官郎陈元康曰：「卿使崔暹得杖，勿复相见。」〔复，扶又翻。〕元康为之言于欢曰：〔为，于伪翻。〕「大王方以天下付大将军，大将军有一崔暹不能免其杖，父子尚尔，况于他人！」欢乃释之。

     高季式在永安戍，〔永安县，古彘邑也，汉属河东郡，后汉顺帝改曰永安县。魏收志曰：建义元年置永安郡，治永安城，属晋州。时季式罢晋州，戍之。隋废永安郡，改为霍邑县。〕仲密遣信报之；季式走告欢欢待之如旧。

     魏丞相泰帅诸军以应仲密，〔帅，读曰率。〕以太子少傅李远为前驱，至洛阳，遣开府仪同三司于谨攻柏谷，拔之；三月，壬申，严：「申」改「辰」。】〕围河桥南城。

     东魏丞相欢将兵十万至河北，〔将，即亮翻。〕泰退军瀍上，纵火船于上流以烧河桥；斛律金使行台郎中张亮以小艇百余载长锁，伺火船将至，以钉钉之，〔艇，徒鼎翻，小船也。伺，相吏翻。上钉，音丁。下钉，丁定翻。〕引锁向岸，桥遂获全。

     欢渡河，据邙山为陈，不进者数日。泰留辎重于瀍曲，〔陈，读曰阵。重，直用翻。「瀍曲」，或作「瀍西」。〕夜，登邙山以袭欢。候骑白欢曰：「贼距此四十余里，蓐食干饭而来。」欢曰：「自当渴死！」乃正阵以待之。〔欢欲坚阵以持之，待其疲渴而后战，故云然。干，音干。〕戊申，黎明，泰军与欢军遇。东魏彭乐以数千骑为右甄，〔甄，稽延翻。〕冲魏军之北重，所向奔溃，遂驰入魏营。人告彭乐叛，欢甚怒。俄而西北尘起，乐使来告捷，〔使，疏吏翻。〕虏魏侍中、开府仪同三司、大都督临洮王柬、蜀郡王荣宗、江夏王升、巨鹿王阐、谯郡王亮、詹事赵善及督将僚佐四十八人。〔夏，户雅翻。〕诸将乘胜击魏，大破之，斩首三万余级。〔洮，土刀翻。将，即亮翻。考异曰：北齐书云，「俘斩六万级。」今从北史彭乐传。〕

     欢使彭乐追泰，泰窘，〔窘，巨陨翻。〕谓乐曰：「汝非彭乐邪﹖痴男子！今日无我，明日岂有汝邪！何不急还营，收汝金宝！」乐从其言，获泰金带一囊以归，言于欢曰：「黑獭漏刃，破胆矣！」欢虽喜其胜而怒其失泰，令伏诸地，亲捽其头，连顿之，〔捽，昨没翻；捽持其髻也。〕并数以沙苑之败，〔事见上卷三年。数，所具翻。〕举刃将下者三，噤齘良久。〔噤齘，切齿怒也。噤，直禁翻，亦作鲰。齘，胡介翻。〕乐曰：「乞五千骑，复为王取之。」〔复，扶又翻。为，于伪翻。〕欢曰：「汝纵之何意，而言复取邪﹖」〔复，扶又翻；下日复同。〕命取绢三千匹压乐背，因以赐之。〔为欢属其子澄令防彭乐张本。〕

     明日，复战，泰为中军，中山公赵贵为左军，领军若于〔【章：甲十一行本「于」作「干」；乙十一行本同；下同；孔本同；张校同；退斋校同。】〕惠等为右军。〔令狐德棻曰：若干之先与魏俱起，以国为姓。魏书官氏志，内入诸姓有若干氏。「于」作「干」。孙愐曰：若，人者翻。〕中军、右军合击东魏，大破之，悉俘其步卒。欢失马，赫连阳顺下马以授欢。欢上马走，从者步骑七人，〔上，时掌翻。从，才用翻。〕追兵至，亲信都督尉兴庆曰：「王速去，兴庆腰有百箭，足杀百人。」欢曰：「事济，以尔为怀州刺史；〔魏收志：天安二年，置怀州于河内，太和八年罢，天平初复置，领河内、武德二郡。〕若死，用尔子。」兴庆曰：「儿少，愿用兄。」欢许之。〔少，诗沼翻。〕兴庆拒战，矢尽而死。〔考异曰：典略作「尉兴敬」。今从北齐书、北史。〕

     东魏军士有逃奔魏者，告以欢所在，〔考异曰：周贺拔胜传云：「太祖见齐神武旗鼓，识之。」今从典略。〕泰募勇敢三千人，皆执短兵，配大都督贺拔胜以攻之。胜识欢于行间，〔行，户刚翻。〕执槊与十三骑逐之，驰数里，槊刃垂反，〔槊，色角翻。〕因字之曰：「贺六浑，贺拔破胡必杀汝！」欢气殆绝，河州刺史刘洪徽从傍射胜，中其二骑，〔河州时属西魏境，东魏使刘洪徽遥领刺史耳。射，而亦翻；下同。中，竹仲翻。〕武卫将军段韶射胜马，毙之，比副马至，〔比，必利翻。〕欢已逸去。胜叹曰：「今日不执弓矢，天也！」

     魏南郢州刺史耿令贵，大呼，独入敌中，〔魏收志：梁置南郢州，治赤石关，领定城、光城、边城郡。五代志：光州定城县，后齐置南郢州。非西魏境也，耿令贵亦遥领刺史耳。呼，火故翻。〕锋刃乱下，人皆谓已死，俄奋刀而还。〔还，从宣翻，又如字。〕如是数四，当令贵前者死相继，乃谓左右曰：「吾岂乐杀人！〔乐，音洛。〕壮士除贼，不得不尔。若不能杀贼，又不为贼所伤，何异逐坐人也！」〔逐坐人，指当时持文墨议论者，但能相随逐坐谈而坐食也。〕

     左军赵贵等五将战不利，东魏兵复振，〔复，扶又翻。〕泰与战，又不利。会日暮，魏兵遂遁，东魏兵追之；独孤信、于谨收散卒自后击之，追兵惊扰，魏诸军由是得全。若于惠夜引去，东魏兵追之；惠徐下马，顾命厨人营食，食毕，谓左右曰：「长安死，此中死，有以异乎﹖」乃建旗鸣角，收散卒徐还，追骑疑有伏兵，不敢逼。泰遂入关，屯渭上。

     欢进至陕，〔陕，失冉翻。〕泰遣开府仪同三司达奚武等拒之。行台郎中封子绘言于欢曰：「混壹东西，正在今日。昔魏太祖平汉中，不乘胜取巴、蜀，〔事见六十七卷汉献帝建安二十年。〕失在迟疑，后悔无及。愿大王不以为疑。」欢深然之，集诸将议进止，咸以为「野无青草，人马疲瘦，不可远追。」陈元康曰：「两雄交争，岁月已久。今幸而大捷，天授我也，时不可失，当乘胜追之。」欢曰：「若遇伏兵，孤何以济﹖」元康曰：「王前沙苑失利，彼尚无伏；今奔败若此，何能远谋！若舍而不追，必成后患。」欢不从，为欢悔不用陈元康之言张本。余谓邙山之战，盖俱伤而两败，宇文泰虽力屈而遁，高欢之气亦衰矣，安敢复深入乎！〕使刘丰生将数千骑追泰，遂东归。

     召王思政于玉壁，将使镇虎牢，未至而泰败，乃使守恒农。〔恒，户登翻。〕思政入城，令开门解衣而卧，慰勉将士，示不足畏。后数日，刘丰生至城下，惮之，不敢进，引军还。思政乃修城郭，起楼橹，营农田，积刍粟，由是恒农始有守御之备。

     丞相泰求自贬，魏主不许。是役也，魏诸将皆无功，唯耿令贵与太子武卫率王胡仁、〔魏盖改东宫武卫将军为武卫率。〕都督王文达力战功多。泰欲以雍、岐、北雍三州授之，以州有优劣，使探筹取之，〔雍，于用翻。探，吐南翻。〕仍赐胡仁名勇，令贵名豪，文达名杰，用彰其功。于是广募关、陇豪右以增军旅。

     高仲密之将叛也，阴遣人扇动冀州豪杰，使为内应，〔高干兄弟本起兵于信都，仲密故扇动其豪杰，使为应于河北。〕东魏遣高隆之驰驿慰抚，由是得安。高澄密书与隆之曰：「仲密枝党与之俱西者，宜悉收其家属，以惩将来。」隆之以为恩旨既行，理无追改，若复收治，〔复，扶又翻。治，直之翻。〕示民不信，脱致惊扰，所亏不细，乃启丞相欢而罢之。

     以太子詹事谢举为尚书仆射。

     夏，四月，林邑王攻李贲，贲将范修破林邑于九德。〔吴分九真立九德郡。五代志曰：日南郡九德县，梁置德州。将，即亮翻。〕

     清水氐酋李鼠仁，〔清水县，汉属天水郡，晋属略阳郡。五代志曰：后魏置清水郡，隋废郡为县，属秦州。酋，慈秋翻。〕乘魏之败，据险作乱；陇右大都督独孤信屡遣军击之，不克。丞相泰遣典签天水赵昶往谕之，诸酋长聚议，〔长，知两翻。〕或从或否；其不从者欲力于昶，昶神色自若，辞气逾厉，鼠仁感悟，遂相帅降。〔帅，读曰率。降，户江翻。〕氐酋梁道显叛，泰复遣昶谕降之，〔酋，慈秋翻。复，扶又翻；下州复同。〕徙其豪帅四千〔【章：甲十一行本「千」作「十」；乙十一行本同；孔本同。】〕余人并部落于华州，〔帅，所类翻。华，户化翻。〕泰即以昶为都督，使领之。

     泰使谍潜入虎牢，令守将魏光固守，〔谍，徒协领。将，即亮翻。〕侯景获之，改其书云：「宜速去。」纵谍入城，光宵遁。景获高仲密妻子送邺，北豫、洛二州复入于东魏。五月，壬辰，东魏以克复虎牢，降死罪已下囚，唯不赦高仲密家。丞相欢以高干有义勋，〔谓起兵于信都以奉欢也。〕高昂死王事，〔谓战死于河阳也。〕季式先自告，〔谓先自永安戍奔告欢也。〕皆为之请免其从坐。〔为，于伪翻。〕仲密妻李氏当死，高澄盛服见之，曰：「今日何如﹖」李氏默然，遂纳之。〔高澄以渔色，使宗勋外叛，其父几死于兵，长恶不悛，衒服以诱纳之，他日杨燕之祸，叔侄相屠，衅由李氏，岂天也邪！〕乙未，以侯景为司空。〔赏平虎牢之功也。〕

     秋，七月，魏大赦。以王盟为太傅，广平王赞为司空。

     八月，乙丑，东魏以汾州刺史斛律金为大司马。

     东魏遣兼散骑常侍李浑等来聘。

     冬，十一月，甲午，东魏主狩于西山；〔邺西无山，盖邯郸之西山也。〕乙巳，还宫。高澄启解侍中，东魏主以其弟并州刺史太原公洋代之。

     丞相欢筑长城于肆州北山，西自马陵，东至土墱，〔马陵盖东魏置戍之地。九域志：代州崞县寨。「墱」北史作「帯」，音丁邓翻。〕四十日罢。

     魏诸牧守共谒丞相泰，泰命河北太守裴侠别立，〔魏收志：河北郡属陕州，本汉、晋河东之河北县地也；隋废郡复为县，属河东郡。守，式又翻。侠，户颊翻。〕谓诸牧守曰：「裴侠清慎奉公，为天下最，有如侠者，可与俱立！」众默然，无敢应者。泰乃厚赐侠，朝野叹服，号为「独立君」。〔朝，直遥翻；下同。〕

     十年〔（甲子、五四四）〕

     春，正月，李贲自称越帝，置百官，改元大〔【章：甲十一行本「大」作「天」；乙十一行本同；孔本同；熊校同。】〕德。

     三月，癸巳，东魏丞相欢巡行冀、定二州，〔行，下孟翻。〕校河北户口损益，因朝于邺。

     甲午，上幸兰陵，谒建宁陵，使太子入守京城；辛丑，谒修陵。〔晋置南东海郡于京口，南兰陵郡于延陵。建宁陵，梁纪曰建陵，皇妣张皇后陵也。修陵，皇后郗氏陵也。〕

     丙午，东魏以开府仪同三司孙腾为太保。

     己酉，上幸京口城北固楼，更名北顾；〔镇江府图经曰：京口城因山为垒，缘江为境。尔雅，丘绝高曰京，故曰京口。又府治东五里有京岘山，京口得名以此。北固山在府北一里，回岭下临长江，即府治所据及甘露寺基。萧正义传曰：京城之西有别岭入江，高数十丈，三面临水，号曰北固，蔡谟起楼其上以置军实，帝登望久之，曰：「此岭不足须固守，然于京口实乃壮观，于是改曰北顾。」〕庚戌，幸回宾亭，宴乡里故老及所经近县迎候者，少长数千人，〔少，诗照翻。长，知两翻。〕各赉钱二千。

     壬子，东魏以高澄为大将军、领中书监，元弼为录尚书事，左仆射司马子如为尚书令，侍中高洋为左仆射。

     丞相欢多在晋阳，孙腾、司马子如、高岳、高隆之，皆欢之亲党也，委以朝政，〔朝，直遥翻。〕邺中谓之四贵，其权势熏灼中外，率多专恣骄贪。欢欲损夺其权，故以澄为大将军、领中书监，移门下机事总归中书，〔门下省众事，侍中、给事中等掌之；今高欢移而总归中书，所以重澄之权。〕文武赏罚皆禀于澄。

     孙腾见澄，不肯尽敬，澄叱左右牵下于床，筑以刀环，立之门外。太原公洋于澄前拜高隆之，为叔父；澄怒，骂之。〔隆之本洛阳人，欢命为弟，故洋以叔父呼之。〕欢谓群公曰：「儿子浸长，〔长，知两翻。〕公直避之。」于是公卿以下，见澄无不耸惧。库狄干，澄姑之伲也，〔干娶欢妹。〕自定州来谒，立于门外，三旦乃得见。

     澄欲置腹心于东魏主左右，擢中兵参军崔舒为中书侍郎。澄每进书于帝，有所谏请，或文辞繁杂，季舒辄修饰通之。帝报澄父子之语，常与季舒论之，曰：「崔中书，我乳母也。」季舒，挺之从子也。〔从，才用翻。〕

     夏，四月，乙卯，上还自兰陵。

     五月，甲申朔，魏丞相泰朝于长安。〔朝，直遥翻。〕

     甲午，东魏遣散骑常侍魏季景来聘。季景，收之族叔也。

     尚书令何敬容妾弟盗官米，以书属领军河东王誉；〔属，之欲翻。〕丁酉，敬容坐免官。

     东魏广阳王湛卒。

     魏琅琊贞献公贺拔胜诸子在东者，丞相欢尽杀之，〔修邙山之怨也。〕胜愤恨发疾而卒。丞相泰常谓人曰：「诸将对敌神色皆动，唯贺拔公临陈如平时，〔陈，读曰阵。〕真大勇也。」

     秋，七月，魏更权衡度量，〔更，工衡翻。〕命尚书苏绰损益三十六条之制，总为五卷，颁行之。〔二十四条并新制十二条，总为三十六条。二十四条见上卷大同元年。〕搜简贤才为牧守令长，皆依新制而遣焉。〔守，手又翻。长，知两翻。〕数年之间，百姓便之。

     魏自正光以后，政刑弛纵，在位多贪污。丞相魏启以司州中从事宋游道为御史中尉，〔五代志：后齐司州置牧，属官有别驾从事史、治中从事史。〕澄固请以吏部郎崔暹为之，以游道为尚书左丞。澄谓暹、游道曰：「卿一人处南台，一人处北省。〔处，昌吕翻。御史台谓之南台，尚书省谓之北省。杜佑曰：御史台在宫阙西南，故名南台。尚书省在北，故曰北省。〕当使天下肃然。」暹选毕义云等御史，时称得人。义云，众敬之曾孙也。〔宋明帝初，毕众敬降魏。〕

     澄欲假暹威势，诸公在坐，〔坐，徂卧翻。〕令暹后至，通名，高视徐步，两人挈裾而入；澄分庭对揖，暹不让而坐，觞再行，即辞去。澄留之食，暹曰：「适受敕在台检校。」遂不待食而去，澄降阶送之。他日，澄与诸公出，之东山，〔时于邺都治东山，为游宴之地。〕遇暹于道，前驱为赤棒所击，澄回马避之。

     尚书令司马子如以丞相欢故人，当重任，意你高，与太师咸阳王坦黩货无厌；〔厌，于盐翻。〕暹前后弹子如、坦及并州刺史可朱浑道元等罪状，无不极笔。宋游道亦劾子如、坦及太保孙腾、司徒高隆之、司空侯景、尚书元羡等。〔劾，户概翻，又户得翻。〕澄收子如系狱，一宿，发尽白，辞曰：「司马子如从夏州策投相王，〔中大通四年，欢破尔朱氏，召子如于南岐州，盖雍、华路阻，取道夏州东归也。夏，户雅翻。〕王给露车一乘，〔乘，绳证翻。〕觠牸牛犊，〔觠，尸员翻，曲角也。牸，音字。〕犊在道死，唯觠角存，此外皆取之于人。」丞相欢以书敕澄曰：「司马令，吾之故旧，汝宜宽之。」澄驻马行街，出子如，脱其锁；子如惧曰：「非作事邪﹖」〔惧澄杀之也。〕八月，癸酉，削子如官爵。九月，甲申，以济阴王晖业为太尉；〔济，子礼翻。〕太师咸阳王坦以王还第，〔罢太师也。〕元羡等皆免官，其余死黜者甚众。久之，欢见子如，哀其憔悴，〔憔，慈消翻。悴，秦醉翻。〕以膝承其首，亲为择虱，〔为，于伪翻。虱，角栉翻。〕赐酒百缾，羊五百口，米五百石。〔澄绳之以公法，欢接之以旧恩，此其父子驾御勋贵之术也。〕

     高澄对诸贵极言褒美崔暹，且戒属之。〔属，之欲翻。〕丞相欢书与邺下诸贵曰：「崔暹居宪台，咸阳王、司马令皆吾布衣之旧，尊贵亲昵，无过二人，〔昵，尼质翻。过，工禾翻。〕同时获罪，吾不能救，诸其其慎之！」

     宋游道奏驳尚书违失数百条，省中豪吏王伦之徒并鞭斥之，令、仆已下皆侧目。〔驳，北角翻。〕高隆之诬游道有不臣之言，罪当死。给事黄门侍郎杨愔曰：「畜狗求吠；〔愔，于今翻。畜，许竹翻，养也。〕今以数吠杀之，恐将来无复吠狗。」〔复，扶又翻。〕游道竟坐除名。澄谓游道曰：「卿早从我向并州，不尔，彼经略杀卿。」游道从澄至晋阳，以为大行台吏部。〔「部」下当有「郎」字。〕

     己丑，大赦。

     东魏以丧乱之后，户口失实，傜赋不均，〔丧，息浪翻。〕冬，十月，丁巳，以太保孙腾、大司徒高隆之〔魏、齐官制，司徒未尝加「大」，「大」字衍。〕为括户大使，分行诸州，〔使，疏吏翻。行，下孟翻。〕得无籍之户六十余万，侨居者皆勒还本属。十一月，甲申，以高隆之录尚书事，以前大司马洛昭为司徒。

     庚子，东魏主祀圜丘。

     东魏丞相欢袭击山胡，破之，〔山胡，即汾州山中稽胡也。〕俘万余户，分配诸州。

     是岁，东魏以散骑常侍魏收兼中书侍郎，修国史。自梁、魏通好，〔好，呼到翻。〕魏书每云：「想彼境内宁静，此率土安和。」上复书，去「彼」字而已。收始定书云：「想境内清晏，今万瑞安和。」上亦效之。

