卷第一百六十四【梁纪二十】起重光协洽（辛未），尽玄黓涒滩（壬申），凡二年。

     太宗简文皇帝下

     太宝二年〔（辛未、五五一）〕

     春，正月，新吴余孝顷举兵拒侯景，〔汉灵帝中平中，立新吴县，属豫章郡，隋省新吴入建昌县。〕景遣于庆攻之，不克。

     庚戌，湘东王绎遣护军将军尹悦、安东将军杜幼安、巴州刺史王珣将兵二万自江夏趣武昌，〔江夏，今鄂州。武昌，今寿昌军。将，即亮翻。夏，户雅翻。趣，七喻翻。考异曰：典略在去年十一月。今从太清纪。〕受徐文盛节度。

     杨干运攻拔剑阁，杨法昌〔【章：乙十一行本「昌」作「鳘□」，按本卷三叶作「琛」。】〕退保石门，〔去年，武陵王纪遣杨干运讨杨法琛。祝穆曰：大剑山在今剑门关之剑门县，大剑山西北三十里有小剑山。舆地广记曰：山有小石门，穿山通道，六丈有余，即秦所通石牛道也。又魏收志：武都郡治石门县，隋为将利县。魏志：东益州武兴郡有石门县。仇池郡有西石门县。舆地纪胜：龙州江油县东百里有石门戍。杜佑曰：龙州治江油县，有石门山，与氐分界。盖蜀多山险，地之以石门名者多矣。唐志，利州景谷县西有石门关，此盖杨法昌退保之地。〕干运据南阴平。〔晋永嘉流寓，置南阴平于鼦竹之苌杨。杨干运既拔剑阁，无缘弃险退据鼦竹。五代志，南梁州有阴平县，宋之北阴平郡也。九域志，剑州东北五十五里有剑门县，西北百六十里有阴平县。干运所据，其此阴平欤﹖若汉志之阴平道，则今之文州是也。又在西北，故以此为南阴平。〕

     辛亥，齐主祀圜丘。

     张彪遣其将赵棱围钱塘，孙凤围富春，侯景遣仪同三司田迁、赵伯超救之，棱、凤败走。〔考异曰：典略：去年十一月，「彪自围钱塘，与赵伯超战败于临平，死者八万余人，走还剡。伯超兄子棱在彪军中，谋杀彪，为请与彪盟，引小刀披心出血自歃。彪信之，亦取刀刺血报之，刀适至心，棱以手按之，刀斜入灴深，彪顿绝。棱谓已死，出外告彪诸将云：『彪已死，当共求富贵。』彪左右韩武入视之，彪已苏，细声谓曰：『我尚活，可与手。』武遂诛棱。彪复奉表于湘东王绎。」今从太清纪。〕棱，伯超之兄子也。

     癸亥，齐主耕藉田。乙丑，享太庙。

     魏杨忠围汝南，李素战死。〔李素纳邵陵王纶见上卷上年。〕二月，乙亥，城陷，执邵陵携王纶，杀之，〔考异曰：太清纪云：「宇文泰遣忠袭纶，诈称来相礼接，纶白服与相见，执而害之。」今从梁书、南史。〕投尸江岸；岳阳王詧取而葬之。

     或告齐太尉彭乐谋反；壬辰，乐坐诛。

     齐遣散骑常侍曹文皎使于江陵，〔散，悉亶翻。骑，奇寄翻。使，疏吏翻。考异曰：典略在正月，丙午朔。今从太清纪。〕湘东王绎使兼散骑常侍王子敏报之。

     侯景以王克为太师，宋子仙为太保，元罗为太傅，郭元建为太尉，张化仁为司徒，〔或曰：张化仁即支化仁。〔【章：乙十一行本正作「支」；退斋校同。按胡刻本卷八叶作「支」。】〕任约为司空，王伟为尚书左仆射，索超世为谋主，于子悦、彭隽主击断，〔断，丁乱翻。〕陈庆、吕季略、卢晖略、丁和等为爪牙。梁人为景用者，则故将军赵伯超，前制局监周石珍，内监严亶，〔内监，领内器仗。〕邵陵王记室伏知命。自余王克、元罗及侍中殷中害、太常周弘正等，景从人望，加以尊位，非腹心之任也。

     北兖州刺史萧邕谋降魏，侯景杀之。

     杨干运进据平兴，平兴者，杨法琛所治也。法琛退保鱼石洞，干运焚平兴而归。〔五代志：义城郡景谷县，旧曰白水，置平兴郡。唐志：武德四年，以州之景谷及龙州之方维置沙州，贞观元年，州废，省方维为镇，以景谷还属利州。西有石门关，西北有白埧、鱼老二镇城。九域志：文州曲水县有方维镇。刘昫曰：利州景谷县，汉白水县地，宋置平兴县，隋为景谷县。〕

     李迁仕收众还击南康，〔去年李迁仕败走，保宁都。〕陈霸先遣其将杜僧明等拒之，〔将，即亮翻。〕生擒迁仕，斩之。〔考异曰：太清纪在四月，云「迁仕追霸先于雩都县，连营相持百余日。是月，广州刺史萧勃遣欧阳隗水步万余人来援，隗与战，大破之，斩迁仕首，余党悉降。霸先引军前进。」今从陈书。〕湘东王绎使霸先进兵取江州，以为江州刺史。

     三月，丙午，齐襄城王淯卒。

     庚戌，魏文帝殂，〔年四十五。〕太子钦立。〔钦，文帝之长子也，母乙弗后。〕

     乙卯，徐文盛等克武昌，进军芦洲。〔芦洲在武昌西。昔伍胥去楚出关，于江上求渡，渔父歌曰：「灼灼兮已私，与子期芦之漪。」子胥既渡，解剑与之，辞不受，渔父遂覆舟而死，即其处。水经注：汉邾县故城，南对芦洲。苏轼曰：武昌县刘郎洑正与芦洲相对，伍子胥奔吴所从渡江也；亦曰伍洲。〕

     己未，齐以湘东王绎为梁相国，建梁台，总百揆，承制。

     齐司空司马子如自求封王，齐主怒，庚子，免子如官。

     任约告急，侯景自帅众西上，携太子大器从军以为实，〔帅，读曰率。上，时掌翻。质，音致。〕留王伟居守。〔守，手又翻。〕闰月，景发建康，〔考异曰：梁帝纪，「三月，丁未，景发京师。」典略云「闰三月，丁未。」按乙卯，徐文盛克武昌，不容丁未景已发建康。闰三月甲戌朔，无丁未，盖字误也。〕自石头至新林，舳舻相接。〔舳，音逐。舻，音卢。〕约分兵袭破定州刺史田龙祖于齐安。〔上卷作「田祖龙」，此作「田龙祖」，必有一误。五代志：黄州黄冈县，齐曰南安，置齐安郡。九域志：黄冈县有齐安镇。〕壬寅，景军至西阳，与徐文盛夹江筑垒。癸卯，文盛击破之，射其右丞库狄式和，坠水死，〔射，而亦翻。〕景遁走还营。

     夏，四月，甲辰，魏葬文帝于永陵。

     郢州刺史萧方诸，年十五，以行事鲍泉和弱，常每易之，〔易，以豉翻。〕或使伏床，骑背为马；恃徐文盛军在近，不复设备，日以蒱酒为乐。〔复，扶又翻。蒱酒，摴蒱饮酒也。乐，音洛。〕侯景闻江夏空虚，〔夏，户雅翻。〕乙巳，使宋子仙、任约帅精骑四百，由淮内袭郢州。〔自西阳至江夏自五十余里，景使宋子仙等盖由芦洲上流渡兵以袭之。帅，读曰率。骑，奇寄翻；下同。〕丙午，大风疾雨，天色晦冥，有登陴望见贼者，告昄曰：「虏骑至矣！」泉曰：「徐文盛大军在下，贼何由得至！当是王珣军人还耳。」既而走告者稍众，始命闭门，子仙等已入城。方诸方踞泉腹，以五色彩辫其迁；〔辫，补典翻，交结也。〕见子仙至，方诸迎拜，泉匿于床下；子仙俯窥见泉素迁间彩，〔间，古苋翻。〕惊愕，遂擒之，及司马虞豫，送于景所。景因便风，中江举帆，遂越文盛等军，丁未，入江夏。文盛众惧而溃，与长沙王韶等逃归江陵。〔上甲侯韶，去年绎封为长沙王。〕王珣、杜幼安以家在江夏，遂降于景。〔降，户江翻。〕

     湘东王绎以王僧辩为大都督，帅巴州刺史丹杨淳于量、定州刺史杜龛、宜州刺史王琳、郴州刺史裴之横东击景，〔五代志：巴陵郡，梁置巴州。夷陵郡，梁置宜州。桂阳郡，梁置郴州。龛，苦含翻。郴，丑林翻。〕徐文盛以下并受节度。戊申，僧辩等军至巴陵，〔自江陵至巴陵四百一十里；自巴陵至江夏三百五十里。〕闻郢州已陷，因留戍之。绎遗僧辩书曰：「贼既乘胜，必将西下，〔遗，于季翻。自江夏指江陵，当作「西上」。〕不劳远击；但守巴丘，〔巴丘，即巴陵，有巴丘山。〕以逸待劳，无虑不克。」又谓将佐曰：「贼若水步两道，直指江陵，此上策也。据夏首，积兵粮，中策也。悉力攻巴陵，下策也。巴陵城小而固。僧辩足可委任。景攻城不拔，野无所掠，暑疫时起，食尽兵疲，破之必矣。」〔湘东安能料敌如此，当时作史者为之辞耳。将，即亮翻。夏，户雅翻。〕乃命罗州刺史徐嗣徽自岳阳，武州刺史杜崱自武陵引兵会僧辩。〔五代志：湘阴县，梁置罗州及岳阳郡。湘阴，隋属巴陵郡。又梁置武州于武陵郡。崱，士力翻。〕

     景使丁和将兵五千守夏首，宋子仙将兵一万为前驱，趣巴陵，〔趣，七喻翻。〕分遣任约直指江陵，景帅大兵水步继进。于是缘江戍逻，望风请服，景拓逻至于隐矶。〔拓，斥开也。逻，遮也，巡也。拓开巡逻以张兵势。逻，鲁可翻，又鲁佐翻。水经：江水自公安而东，过下隽县北，又东径彭城矶北。彭城矶北对隐矶，二矶之间，大江之中也。〕僧辩乘城固守，偃旗卧鼓，安若无人。壬戌，景众济江，〔自隐矶济江。考异曰：梁帝纪作「甲子」。今从太清纪。〕遣轻骑至城下，问：「城内为谁﹖」答曰：「王领军。」骑曰：「何不早降﹖」〔降，户江翻。〕僧辩曰：「大军但向荆州，此城自当非碍。」〔言兵若向荆州，此城当非遮碍。〕骑去。顷之，执王珣等至城下，使说其弟琳。琳曰：「兄受命讨贼，不能死难，〔说，式芮翻。难，乃旦翻。〕曾不内惭，翻欲赐诱！」取弓射之，珣惭而退。〔诱，音酉。射，而亦翻。〕景肉薄百道攻城，〔薄，伯各翻。〕城中鼓噪，矢石雨下，景士卒死者甚众，乃退。僧辩遣轻兵出战，凡十余返，皆捷。景被甲在城下督战，〔被，皮义翻。〕僧辩着绶、乘舆、奏鼓吹巡城，〔着，陟略翻。绶，音受。吹，昌瑞翻。〕景望之，服其胆勇。

     岳阳王詧闻侯景克郢州，遣蔡大宝将兵一万进据武宁，〔五代志：竟陵郡乐乡县，旧置武宁郡。刘昫曰：乐乡，汉鄀县也，其地当在今郢州长寿县西北。宋白曰：桓玄立武宁郡于故编县城，其属有长林县，与郡俱立，分编县所置也。〕遣使至江陵，诈称赴援。〔使，疏吏翻。〕众议欲答以侯景已破，令其退军。湘东王绎曰：「今语以退军，〔语，牛倨翻。〕是趣之令进也。」〔趣，读曰促。〕乃使谓大宝曰：「岳阳累启连和，不相侵犯，卿那忽据武宁﹖今当遣天门太守胡僧佑精甲二万、铁马五千顿湕水，待时进军。」詧闻之，召其军还。〔湕，居偃翻。还，从宣翻，又如字。〕僧佑，南阳人也。

     五月，魏陇西襄公李虎卒。

     侯景昼夜攻巴陵，不克，军中食尽，疾疫死伤太半。湘东王绎遣晋州刺史萧惠正将兵援巴陵，惠正辞不堪，举胡僧佑自代。僧佑时坐谋议午旨系狱，〔据梁书胡僧佑传：时西沮蛮反，使僧佑讨之，令尽诛其渠帅，僧佑谏，忤旨下狱。忤，五故翻。〕绎即出之，拜武猛将军，令赴援，戒之曰：「贼若水战，但以大舰临之，必克。〔舰，户黯翻。〕若欲步战，自可鼓棹直就巴丘，不须交锋也。」僧佑至湘浦，〔湘水入湖之口曰浦。〕景遣任约帅锐卒五千据白塉以待之。〔塉，及尺翻。〕僧佑由他路西上，〔上，时掌翻。〕约谓其畏己，急追之，及于芊口，〔据姚思廉梁书，芹口在南平郡安南县界。〕呼僧佑曰：「吴儿，何不早降，〔降，户江翻。〕走何所之！」僧佑不应，潜引兵至赤沙亭；〔水经注：沣〔澧〕水过作唐县北而东，径安南县南，又东与赤湖水会。二县皆属南平郡。巴陵志：洞庭湖在巴丘西，西吞赤沙，南连青草，横亘七八百里。又有赤亭城，三面临水，即胡僧佑所据。杜佑曰：巴陵郡西华容界有赤亭城，城近赤亭湖，因名，任约擒于此。〕会信州刺史陆法和至，与之合军。法和有异术，隐于江陵百里洲，〔盛弘之荆州记曰：百里洲在枝江县，县左右有数十洲，盘布川中，百里洲最为大。〕衣食居处，一如苦行沙门，〔苦行沙门，谓沙门能清苦守戒行者也。处，昌吕翻。行，下孟翻。〕或豫言吉凶，多中，〔中，竹仲翻。〕人莫能测。侯景之围台城也，或问之曰：「事将何如﹖」法和曰：「凡人取果，宜待熟时，不撩自落。」〔撩．落雕翻，拢取物也。〕固问之，法和曰：「亦克亦不克。」〔亦克，谓侯景取台城；不克，谓景终于败也。法和若设为两端之言，使人莫之测，而卒之言验。〕及任约向江陵，法和自请击之，绎许之。

     壬寅，约至赤亭。六月，甲辰，僧佑、法和纵兵击之，约兵大溃，杀溺死者甚众，〔溺，奴狄翻。〕擒约送江陵。景闻之，乙巳，焚营宵遁。以丁和为郢州刺史，当宋子仙等，众号二万，戍郢城；别将支化仁镇鲁山，〔考异曰：梁帝纪作「魏司徒张化仁」。按魏司徒安得为景守城！今从典略。〕范希荣行江州事，〔考异曰：典略云「江州刺史」。今从太清纪。〕仪同三司任延和、晋州刺史夏侯威生守晋州。〔梁于晋熙郡置晋州。〕景与麾下兵数千，顺流而下。丁和以大石磕杀鲍泉及虞预，沈于黄鹤矶。〔磕，古盍翻。沈，持林翻。祝穆曰：黄鹤山，一名黄鹄山，在江夏县东九里，近县西北二里有黄鹤矶。水经注：黄鹄山东北对夏口城。黄鹄矶直鹦鹉洲之下尾。〕任约至江陵，绎赦之。徐文盛坐怨望，下狱死。〔下，遐嫁翻；下东下同。〕巴州刺史余孝顷遣兄子僧重将兵救鄱阳，于庆退走。〔余孝顷起于新吴，梁授以巴州刺史。考异曰：长历，六月癸卯朔。太清纪，「一日庆走，二日禽任约，三日景走。」今从梁帝纪。〕

     绎以王僧辩为征东将军、尚书令，胡僧佑等皆进位号，使引兵东下。陆法和请还，既至，谓绎曰：「侯景自然平矣，蜀贼将至，请守险以待之。」〔法和知武陵王纪必东下。〕乃引兵屯峡口。〔巫峡之口也。〕庚申，王僧辩至汉口，先攻鲁山，擒支化仁送江陵。辛酉，攻郢州，克其罗城，斩首千级。宋子仙退据金城，僧辩四面起土山，攻之。

     豫州刺史荀朗自巢湖出濡须邀景，破其后军，〔荀朗起兵据巢湖，帝密诏授豫州刺史，使讨景。〕景奔归，船前后相失。太子船入枞阳浦，〔枞，七容翻。〕船中腹心皆劝太子因此入北，太子曰：「自国家丧败，志不图生，主上蒙尘，宁忍违离左右！〔丧，息浪翻。离，力智翻。〕吾今若去，是乃叛父，非避贼也。」因涕泗呜咽，即命前进。〔毛诗注：自目曰涕，自鼻曰泗。史言哀太子之孝。〕

     甲子，宋子仙等困蹙，乞输郢城，身还就景；王僧辩伪许之，命给船百艘以安其意。〔艘，苏刀翻。〕子仙谓为信然，浮舟将发，僧辩命杜龛帅精勇千人攀堞而上，〔龛，苦含翻。帅，读曰率；下同。堞，达协翻。上，时掌翻。〕鼓噪奄进，水军主宋遥帅楼船，暗江云合。〔言楼船四合如云，江为之暗。〕子仙且战且走，至白杨浦，〔白杨浦盖去郢城未远。〕大破之，周铁虎生擒子仙及丁和，送江陵，杀之。

     庚午，齐主以司马子如，高祖之旧，复以为太尉。〔是年三月，齐主免子如官。复，扶又翻。〕

     江安侯圆正为西阳太守，〔宋白曰：江安县，本汉江阳县地。〕宽和好施，〔好，呼到翻。施，式智翻。〕归附者众，有兵一万。湘东王绎欲图之，署为平南将军。及至，弗见，使南平王恪与之饮，醉，因囚之内省，分其部曲，使人告其罪。荆、益之衅自此起矣。〔圆正，武陵王纪第二子也，为纪东下攻绎张本。衅，许觐翻。〕

     陈霸先引兵发南康，灨石旧有二十四滩，会水暴涨数丈，三百里间，巨石皆没，霸先进顿西昌。〔章贡图经曰：东江发源于汀州界之新乐山，经雩都而会于章水。西江导源于南安大庾县之聂都山，与贡水合，会于赣水。二水合而为赣，在州治后，北流一百八十里至万安县界。由万安而上，为滩十有八，怪石如精铁，突兀廉厉，错峙波面。自赣水而上，信丰、宁都俱有石碛，险阻视十八滩，故俚俗以为上下三百里赣石。吴立西昌县，属庐陵郡，今在吉州太和县界。〕

     铁勒将伐柔然，突厥酋长土门邀击，破之，尽降其众五万余落。〔厥，九勿翻。酋，慈秋翻。长，知两翻。降，户江翻。〕土门恃其强盛，求婚于柔然，柔然头兵可汗大怒，使人詈辱之曰：「尔，我之锻奴也，〔突厥本柔然铁工，故云然。可，从刊入声。汗，音寒。詈，力智翻。〕何敢发是言！」土门亦怒，杀其使者，遂与之绝，而求婚于魏；魏丞相泰以长乐公主妻之。〔使，疏吏翻。乐，音洛。妻，七细翻。〕

     秋，七月，乙亥，湘东王绎以长沙王韶监郢州事。〔监，工衔翻。〕丁亥，侯景还至建康。〔考异曰：典略作「六月壬戌」。太清纪作「七月二十日」。今从梁帝纪。〕于庆自鄱阳还豫章，侯瑱闭门拒之，庆走江州，据郭默城。〔走，音奏。晋将郭默反时所筑城也。瑱，他甸翻，又音镇。〕绎以瑱为兖州刺史。〔据瑱传，授南兖州刺史。〕景悉杀瑱子弟。〔侯景瑱子弟为质，见上卷上年。〕

     辛丑，王僧辩乘胜下湓城，〔下，遐嫁翻。〕陈霸先帅所部三万人将会之，屯于巴丘。〔此吴所置巴丘县也，属庐陵郡界。帅，读曰率。〕西军乏食，〔王僧辩之军自荆州来，故谓之西军。〕霸先有粮五十万石，分三十万石以资之。八月，壬寅朔，王僧辩前军袭于庆，庆弃郭默城走，范荣亦弃寻阳城走。晋熙王僧振等起兵围郡城，僧辩遣沙州刺史丁道贵助之，〔魏收志：梁武帝置沙州，治白沙关城，领建宁齐安郡，当在黄州黄冈县界。〕任延和等弃城走。〔任，音壬。〕湘东王绎命僧辩且顿寻阳以待储军之集。

     初，景既克建康，常言吴儿怯弱，易以掩取，〔易，弋豉翻。〕当须拓定中原，然后为帝。景尚帝女溧阳公主，嬖之，妨于政事，〔溧，音栗。嬖，卑义翻，又博计翻。〕王伟屡谏景，景以告主，主有恶言，伟恐为所谗，因说景除帝。〔说，式芮翻。〕及景及巴陵败归，猛将多死，〔谓宋子仙之属。将，即亮翻。〕自恐不能久存，欲早登大位。王伟曰：「自古移鼎，〔武王克商，迁九鼎于洛邑；故后之夺人之国者，率谓之移鼎。〕必须废立，既示我威权，且绝彼民望。」景从之。使前寿光殿学士谢昊为诏书，以为「弟侄争立，〔弟，谓湘东王绎、武陵王纪；侄，谓河东王誉、岳阳王詧。〕星辰失次，皆由朕非正绪，召乱玫灾，宜禅位于豫章王栋。」使吕季略赍入，逼帝书之。栋，欢之子也。〔华容公欢，昭明太子之子。〕

     戊午，景遣卫尉卿彭隽等帅兵入殿，废帝为晋安王，幽于永福省，悉撤内外侍卫，使突骑左右守之，墙垣悉布枳棘。〔枳，似橘而多刺；棘，似枣而多刺。帅，读曰率。骑，奇寄翻。枳，诸氏翻。〕庚申，下诏迎豫章王栋。栋时幽拘，廪饩甚薄，〔饩，许气翻。〕仰蔬茹为食。方与妃张氏鉏葵，〔散，菜也。〕法驾奄至，栋惊，不知所为，泣而升辇。

     景杀哀太子大器、寻阳王大心、西阳王大钧、建平王大球、义安王大昕及王侯在建康者二十余人。太子神明端嶷，〔嶷，鱼力翻。〕于景党未尝屈意，所亲窃问之，太子曰：「贼若于事义，未须见杀，〔事义，犹言事宜也。〕吾虽陵慢呵叱，终不敢言。若见杀时至，虽一日百拜，亦无所益。」又曰：「殿下今居困阨，而神貌怡然，不贬平日，何也﹖」〔贬，损也。〕太子曰：「吾自度死日必在贼前，〔度，徒洛翻。〕若诸叔能灭贼，贼必先见杀，然后就死。若其不然，贼亦杀我以取富贵，安能以必死之命为无益之愁乎！」及难，〔难，乃旦翻。〕太子颜色不变。徐曰：「久知此事，嗟其晚耳！」刑者将以衣带绞之，太子曰：「此不能见杀，」命取帐绳绞之而绝。

     壬戌，栋即帝位。〔考异曰：典略作「壬辰」，误。今从太清纪。〕大赦，改元天正。太尉郭元建闻之，自秦郡驰还，谓景曰：「主上先帝太子，既无愆失，何得废之！」景曰：「王伟劝吾，云『早除民望』。吾故从之以安天下。」元建曰：「吾挟天子，令诸侯，犹惧不济，无故废之，乃所以自危，何安之有！」景欲迎帝复位，以栋为太孙。王伟曰：「废立大事，岂可数改邪！」乃止。〔数，所角翻。〕

     乙丑，景又使杀南海王大临于吴郡，南郡王大连于姑孰，〔考异曰：太清纪云「于九江」。今从梁书。〕安陆王大春于会稽，高唐王大壮于京口。〔大临时为吴郡太守。大连时为江州刺史，在姑熟。大春时为东扬州刺史。姚思廉梁书「大壮」作「大庄」，始封高唐郡公，后进封新兴王，时为南徐州刺史。皆就杀之。会，工外翻。〕以太子妃赐郭元建，元建曰：「岂有皇太子妃乃为人妾乎！」竟不与相见，听使入道。

     丙寅，追尊昭明太子为昭明皇帝，豫章安王为安皇帝，〔华容公欢进封豫章王，薨，谥曰安。〕金华敬妃为敬太皇太后，〔昭明太子妃蔡氏，昭明既薨，武帝为妃别立金华宫，供侍一同常仪，薨，谥曰敬。按敬妃已薨，只当追谥皇后以从夫，曰太皇太后，非也。〕豫章太妃王氏为皇太后，妃张氏为皇后。以刘神茂为司空。

     九月，癸巳，齐主如赵、定二州，〔五代志：赵郡大陆县，旧曰广同，置殷州及南巨鹿郡，后改为南赵郡，改殷州为定州，治中山。〕遂如晋阳。

     己亥，湘东王绎以尚书令王僧辩为江州刺史，江州刺史陈霸先为东扬州刺史。

     王伟说侯景弒太宗以绝众心，〔侯景尊帝庙号曰高宗，元帝追谥曰简文皇帝，庙号太宗。说，式芮翻。〕景从之。冬，十月，壬寅夜，伟与左卫将军彭隽、王修纂进酒于太宗曰：「丞相以陛下幽忧既久，使臣等来上寿。」〔上，时掌翻。〕太宗笑曰：「已禅帝位，何得言陛下！此寿酒，将不尽此乎！」〔言寿将尽于此酒。〕于是等隽曲项琵琶，〔杜佑曰：傅玄琵琶赋云：汉遣公主嫁乌孙，念其行道思慕，故使工人裁筝糂为马上之乐。今观其器，中虚外实，天地象也；盘圆柄直，阴阳叙也；柱十有二，配律吕也；四弦，法四时也。以方俗语之曰琵琶，取其易传于外国也。风俗通云：以手琵琶，因以为名。释名曰：推手前曰鹬，引手却曰把。杜挚云：秦人苦长城之役，弦绔而鼓之。并未详孰是。今清乐奏琵琶，俗谓之秦汉子，圆头修颈而钇，疑是弦绔之遗制。傅玄云：体圆柄直，柱十有二，其它皆兑上锐下，曲项，形制稍大，本出胡中，俗传是汉制。兼用两制者，谓之秦、汉。据此事，则南朝似无曲项琵琶。刘昫曰：琵琶四弦。曲项琵琶，五弦，出胡中。〕与太宗极饮。太宗知将见杀，因尽醉，曰：「不图为乐之至斯也！」〔乐，音洛。〕既醉而寝。伟乃出，隽进土囊，修纂坐其上而殂。〔年四十九。〕伟撤门扉为棺，迁殡于城北酒库中。太宗自幽絷之后，无复侍者及纸，〔复，扶又翻。〕乃书壁及板障，〔柱间不为坚，以板为障，施以丹漆，因谓之板障。〕为诗及文孚百篇，辞甚凄怆。〔怆，丑亮翻。〕景谥曰明皇帝，庙号高宗。

     侯景之逼江陵也，湘东王绎求援于魏，命梁、秦二州刺史宜丰侯循以南郑与魏，〔晋志：豫章郡有宜丰县。〕召循还江陵。循以无故输城，非忠臣之节，〔考异曰：南史作「宜丰侯修」。今从梁书。〕报曰：「请待改命。」魏太师泰遣大将军达奚武将兵三万取汉中，〔将，即亮翻。〕又遣大将军王雄出子午谷，攻上津。〔五代志：西城郡丰利县，梁置南上洛郡，西魏改郡曰丰利，后周省郡入上津郡。唐以上津为县，属商州。〕循遣记室参军沛人刘璠求援于武陵王纪，〔璠，孚袁翻。〕纪遣潼州刺史杨干运救之。循，恢之子也。〔鄱阳王恢，武帝之弟。〕

     司空、东道行台刘神茂闻侯景自巴丘败还，阴谋叛景，吴中士大夫咸劝之；乃与仪同三司尹思合、刘归义、王晔、云麾将军元頵等据东阳以应江陵，〔頵，居筠翻，又纡纶翻。〕遣頵及别将李占下据建德江口。〔五代志：东阳郡金华县，隋废建德县入焉。唐武德四年，复置建德县，分为睦州治所。今东阳江、新安江合于州城南十里。将，即亮翻。〕张彪攻永嘉，克之。新安民程灵洗起兵据郡以应神茂。于是浙江以东皆附江陵。湘东王绎以灵洗为谯州刺史，领新安太守。〔程灵洗，字玄涤。洗，读如字。湘东以刺史宠灵洗，实领新安太守职。〕

     十一月，乙亥，王僧辩等复上表劝进，〔复，扶又翻。〕湘东王绎不许。戊寅，绎以湘州刺史安南侯方矩为中卫将军以自副。〔考异曰：梁书在八月辛亥。今从太清纪。〕方矩，方诸之弟也。以南平王恪为湘州刺史。侯景以赵伯超为东道行台，据钱塘；以田迁为军司，据富春；以李庆绪为中军都督，谢答仁为右厢都督，李遵为左厢都督，以讨刘神茂。

     己卯，加侯景九锡，汉国置丞相以下官。己丑，豫章王栋禅位于景，景即皇帝位于南郊。还，登太极殿，其党数万，皆吹唇呼噪而上。〔上，时掌翻。〕大赦，改元太始。封栋为淮阴王，并其二弟桥、樛同锁于密室。〔樛，居蚪翻。〕

     王伟请立七庙，景曰：「何谓七庙﹖」伟曰：「天子祭七世祖考。」并请七世讳，景曰：「前世吾不复记，唯记我父名标；且彼在朔州，那得来噉此！」〔侯景本怀朔镇人，魏改怀朔镇为朔州。〕众咸笑之。景党有知景祖名乙羽周者；自外皆王伟制其名位，追尊父标为元皇帝。

     景之作相也，以西州为府，文武无尊卑皆引接；及居禁中，非故旧不得见，由是诸将多怨望。〔将，即亮翻。〕景好独乘小马，弹射飞鸟，〔好，呼到翻。弹射飞鸟，北俗也。弹，徒丹翻。射，而亦翻。〕王伟每禁止之，不许轻出。景郁郁不乐，〔乐，音洛。〕更成失志，曰：「吾无事为帝，与受摈不殊。」〔摈，弃也。摈斥者不得预人事，故景以为言。〕

     壬辰，湘东王以长沙王韶为郢州刺史。

     益州刺史刘孝胜等劝武陵王纪称帝，纪虽未许，而大造乘舆车服。〔乘舆车服，天子之车服也。乘，绳证翻。〕

     十二月，丁未，谢答仁、李庆绪攻建德，擒元頵、李占送建康，景截其手足以徇，经日乃死。

     齐主每出入，常以中山王自随，王妃太原公主恒为之饮〔【章：十二行本「饮」上有「尝」字；乙十一行本同；孔本同；张校同。】〕食，护视之。〔太原公主，勃海王欢之女。恒，户登翻。为，于伪翻。饮，于禁翻；下同。食，祥吏翻。〕是月，齐主饮公主酒，使人鸩中山王，杀之，并其三子，谥王曰魏孝静皇帝，葬于邺西漳北。其后齐主忽掘其陵，投梓宫于漳水。齐主初受禅，魏神主悉寄于七帝寺，〔以寄魏七庙神主，故谓之七帝寺。〕至是，亦取焚之。

     彭城公元韶以高氏伲，〔元韶娶魏孝武帝后，高欢之女也。〕宠遇异于诸元。开府仪同三公美阳公元晖业〔魏济阴王晖业，齐受禅，降封美阳公。〕以位望隆重，又志气不伦，尤为齐主所忌，从齐主在晋阳。晖业于宫门外骂韶曰：「尔不及一老妪，负玺与人。〔妪，威遇翻。韶奉玺于齐，见上卷上年。玺，斯氏翻。〕何不击碎之！我出此言，知即死，尔亦讵得几时！」齐主闻而杀之，及临淮公元孝友，皆凿汾水冰，沈其尸。孝友，或之弟也。〔或，魏临淮王。沈，持林翻。〕齐主尝剃元韶鬓须，加之粉黛以自随，曰：「吾以彭城为嫔御。」言其懦弱如妇人也。〔剃，他计翻。嫔，毗宾翻。懦，奴乱翻。〕

     世祖孝元皇帝上〔讳绎，字世诚，小字七符，武帝第七子也。〕

     承圣元年〔（壬申、五五二）是年十一月方即位改元。〕

     春，正月，湘东王以南平内史王褒为吏部尚书。褒，骞之孙也。〔王骞，俭之子。〕

     庚戌，湘东王绎遣护军将军尹悦、安东将军杜幼安、巴州刺史王珣将兵二万自江夏趣武昌，〔江夏，今鄂州。武昌，今寿昌军。将，即亮翻。夏，户雅翻。趣，七喻翻。考异曰：典略在去年十一月。今从太清纪。〕受徐文盛节度。

     丙申，齐主伐库莫奚，大破之，俘获四千人，杂畜十余万。〔畜，许又翻。〕

     魏将王雄取上津、魏兴，东梁州刺史安康李迁哲军败，降之。〔五代志：西城郡安康县，旧曰宁都，齐置安康郡，后魏置东梁州。按萧子显齐书，安康、宁都二县，皆齐所置。魏收曰：安康县，汉时汉中郡之安阳县也。将，即亮翻。降，户江翻。〕

     突厥土门袭击柔然，大破之。柔然头兵可汗自杀，〔厥，居勿翻。可，从刊入声。汗，音寒。〕其太子庵罗辰及阿那緕从弟登注俟利、登注子库提并帅众奔齐，余众复立登注次子铁伐为主。〔从，才用翻。帅，读曰率；下同。复，扶又翻。〕土门自号伊利可汗，号其妻为可贺敦，子弟谓之特勒，〔考异曰：诸书或作「特勤」。今从刘昫旧唐书及宋祁新唐书。〕别将兵者皆谓之设。

     湘东王命王僧辩等东击侯景，二月，庚子，诸军发寻阳，舳舻数百里。陈霸先帅甲士三万，舟舰二千，自南江出湓口，会僧辩于白茅湾，〔赣水，谓之南江，过彭泽县，西注于彭蠡，北入于江。白茅湾在桑落州西。南史王僧辩传：霸先帅众五万，出自南江，前军五千，行至湓口。盖水陆俱下也。帅，读曰率。〕筑坛歃血，〔歃，色甲翻。〕共读盟文，流涕慷慨。癸卯，僧辩使侯瑱袭南陵、鹊头二戍、克之。戊申，僧辩等军于大雷；丙辰，发鹊头。戊午，侯子鉴还至战鸟，〔子鉴盖自合肥还。杜佑曰：宣州南陵县有鹊洲，有战鸟圻，孤在江中，本名孤圻。昔桓温举兵东下，住此圻，中宵鸟惊，温谓官军围之，既而定。以群鸟惊噪，因名战鸟。唐顾况集有题灵山寺诗，下注：战鸟盖战鸟圻，后为灵山寺。〕西军奄至，子鉴惊惧，奔还淮南。〔淮南，今太平州当涂之地。〕

     侯景仪同三司谢答仁攻刘神茂于东阳，程灵洗、张彪皆勒兵将救之，神茂欲专其功，不许，营于下淮。或谓神茂曰：「贼长于野战，下淮地平，四面受敌，不如据七里濑。〔七里濑在桐庐县；距建德四十余里，与严陵濑相接。〕贼必不能进。」不从。神茂偏裨多北人，不与神茂同心，别将王晔、郦通并据外营，降于答仁，刘归义、尹思合等弃城走。神茂孤危，辛未，亦降于答仁，〔降，户江翻。〕答仁送之建康。

     癸酉，王僧辩等至芜湖，侯景守将张黑弃城走。景闻之，甚惧，下诏赦湘东王绎、王僧辩之罪，众咸笑之。侯子鉴据姑孰南洲以拒西师，景遣其党史安和等将兵二千助之。三月，己巳朔，景下诏欲自至姑孰，又遣人戒子鉴曰：「西人善水战，勿与争锋；往年任约之败，良为此也。〔去年景与徐文盛水战，亦败走，不特任约也，以故畏之。为，于伪翻。〕若得步骑一交，必当可破，汝但结营岸上，引船入浦以待之。」子鉴乃拾舟登岸，闭营不出。僧辩等停军芜湖十余日，景党大喜，告景曰：「西师畏吾之强，势将遁矣，不击，且失之。」景乃复命子鉴为水战之备。〔复，扶又翻。〕

     丁丑，僧辩至姑孰，子鉴帅步骑万余人渡洲，于岸挑战，又以鸼鳙千艘载战士。〔类篇曰：鸼鳙，船长貌。玉篇曰：鸼鳙，子船也。集韵：鸼，丁了翻。鳙，朗鸟翻。按王僧辩传：鸼鳙，其中载士，两边悉八十棹，棹手皆越人，去来趣袭，捷过风电。盖今之水哨马即其类。考异曰：典略，作「乌鹊舫千艘」。今从梁书。〕僧辩麾细船皆令退缩，留大舰夹泊两岸。子鉴之众谓水军欲退，争出趋之；〔趋，七喻翻。〕大舰断其归路，〔断，音短。〕鼓噪大呼，合战中江，〔呼，火故翻。〕子鉴大败，士卒赴水死者数千人。子鉴仅以身免，收散卒走还建康，据东府。僧辩留虎臣将军庄丘慧达镇姑孰，引军而前，历阳戍迎降。〔降，户江翻。〕景闻子鉴败，大惧，涕下覆面，〔覆，敷又翻。〕引衾而卧，良久方起，叹曰：「误杀乃公！」

     庚辰，僧辩督诸军至张公洲，〔张公洲，即蔡州。考异曰：典略作「戊寅」。今从太清纪。〕辛巳，乘潮入淮，进至禅灵寺前。〔禅灵寺，齐武帝所建。〕景召石头津主张宾，使引淮中鳢鳫及海艟，〔鳢，音叉。鳢，蒲故翻。方言。船短而深谓之鳢。艟，尺庸翻。〕以石缒之，塞淮口；〔缒，驰伪翻。塞，悉则翻。〕缘淮作城，自石头至于朱雀街，十余里中，楼堞相接。〔堞，达协翻。〕僧辩问计于陈霸先，霸先曰：「前柳仲礼数十万兵隔水而坐，韦粲在青溪，竟不渡岸，贼登高望之，表里俱尽，故能覆我师徒。〔事见一百六十二卷武帝太清三年。〕今围石头，须渡北岸。诸将若不能当锋，霸先请先往立栅。」壬午，霸先于石头西落星山筑栅，〔考异曰：陈书云，「横陇立栅」。今从典略。〕众军次连八城，直出石头西北。景死西州路绝，自帅侯子鉴等亦于石头东北筑五城以遏大路。〔帅，读曰率。〕景使王伟守台城。乙酉，景杀湘东王世子方诸、前平东将军杜幼安。

     刘神茂至建康，丙戌，景命为大剉确，先进其足，寸寸斩之，以至于头。〔刘神茂始导侯景取寿阳，及其渡江，又为爪牙，东南之祸，神茂实为之，其死晚矣！大剉确者，为大剉刀，发机如确，使之踏之。确，都内翻。〕留景外同神茂而潜通于景，故得免祸。

     丁亥，王僧辩进军招提寺北，〔招提寺在石头城北。〕侯景帅众万余人、铁骑八百余匹陈于西州之西。〔陈，读曰阵；下志陈、冲陈、陈皆同。〕陈霸先曰：「我众贼寡，应分其兵势，以强制弱；何故聚其锋锐，令致死于我！」乃命诸将分处置兵。景冲将军王僧志陈，僧志小缩，霸先遣将军安陆徐度将弩手二十横截其后，〔弩矢之力，可以及远，横截其后，箭锋所到，敌必惊却。〕景兵乃却。霸先与王琳、杜龛等以铁骑乘之，僧辩以大兵继进，景兵败退，据其栅。龛，岸之兄子也。〔杜岸死于太清三年荆、雍构难之时。龛，岸兄岑之子。龛，苦含翻。〕景仪同三司卢晖略守石头城，开北门降，〔降，户江翻。〕僧辩入据之。景与霸先殊死战，景帅百余骑，弃抬执刀，左右冲陈；〔抬，色角翻。〕陈不动，众遂大溃，诸军逐北至西明门。〔西明门，建康外城西中门。〕

     景至阙下，不敢入台，召王伟责之曰：「尔令我为帝，今日误我！」伟不能对，绕阙而藏。景欲走，伟执鞚谏曰：〔鞚，苦贡翻。〕「自古岂有叛天子邪！宫中卫士，犹足一战，弃此，将欲安之！」景曰：「我昔败贺拔胜，〔见一百五十六卷武帝中大通六年。败，补迈翻。〕破葛荣，〔见一百五十二卷大通二年。〕扬名河、朔，渡江平台城，降柳仲礼如反掌；〔见一百六十有二卷太清三年。降，户江翻。〕今日天亡我也！」因仰观石阙，叹息久之。以皮囊盛其江东所生二子，〔盛，时征翻。景至建康所生子也。〕挂之鞍后，与房世贵等百余骑东走，欲就谢答仁于吴。侯子鉴、王伟、陈庆奔朱方。

     僧辩命裴之横、杜龛屯杜姥宅，杜崱入据台城。僧辩不戢军士，剽掠居民。男女裸露，〔姥，莫补翻。崱，士力翻。戢，则立翻。剽，匹妙翻。裸，郎果翻。〕自石头至于东城，号泣满道。〔号，户刀翻。〕是夜，军士遗火，焚太极殿及东西堂宝器、羽仪、辇辂无遗。〔史言王僧辩御军无法，失伐罪吊民、肃清禁辇之意。〕

     戊子，僧辩命侯瑱等帅精甲五千追景。王克、元罗等帅台内旧臣迎僧辩于道，僧辩劳克曰：〔劳，力到翻。〕「甚苦，事夷狄之君。」克不能对。又问：「玺绂何在﹖」〔玺，斯氏翻。绂，音弗。〕克良久曰：「赵平原持去。」〔侯景侍中赵思贤兼平原太守。〕僧辩曰：「王氏百世卿族，一朝而坠。」僧辩迎太宗梓宫升朝堂，帅百官哭踊如礼。〔朝，直遥翻。〕

     己丑，僧辩上表劝进，〔上，时掌翻。考异曰：梁帝纪：「戊子，王以贼平，告明堂、太社。己丑，僧辩等奉表。」按表文云：「众军以戊子总集建康，」岂是日告捷，即能达江陵乎！盖僧辩等以己丑日发表劝进耳。〕且迎都建业。湘东王答曰：「淮海长鲸，虽云授首；襄阳短狐，未全革面。〔禹贡曰：淮海惟扬州。长鲸，谓侯景。古者伐国，取其鲸鲵以为大戮。岳阳王詧据襄阳，与湘东为敌，故斥为短狐。短狐，蜮也，含沙射人，中之者死。易曰：小人革面。〕太平玉烛，尔乃议之。」〔尔雅：春为青阳，夏为朱明，秋为白藏，冬为玄英；四时和谓之玉烛。释云：此释太平之时，四气和畅，以致喜祥之事也。云春为青阳者，言春之气和则青而温阳也。云夏为朱明者，言夏之气和则赤而光明也。云秋为白藏者，言秋之气和则白而收藏也。云冬为玄英者，言冬之气和则黑而清英也。四时和谓之玉烛者，言四时和气，温润明照，故谓之玉烛。李巡云：人君德美如玉而明若烛。聘义：君子比德于玉焉。是时人君若德辉动于内，则和气应于外，统而言之，谓之玉烛。〕

     庚寅，南兖州刺史郭元建，秦郡戍主郭正买，〔侯景以广陵为南兖州，因南朝之旧也。〕阳平戍主鲁伯和，行南徐州事郭子仲，并据城降。〔降，户江翻。〕

     僧辩之发江陵也，启湘东王曰：「平贼之后，嗣君万福，未审何以为礼﹖」王曰：「六门之内，自极兵威。」〔台城六门，大司马门、万春门、东华门、西华门、太阳门、承明门。〕僧辩曰：「讨贼之谋，臣为己任，成济之事，请别举人。」〔成济弒魏高贵乡公。王僧辩欲避弒君之恶名，故云。〕王乃密谕宣猛将军朱买臣，使为之所。及景败，太宗已殂，豫章王栋及二弟桥、樛相扶出于密室，〔樛，居蚪翻。〕逢杜崱于道，为去其锁。二弟曰：「今日始免横死矣！」〔为，于伪翻。去，羌吕翻。横，户孟翻。〕栋曰：「倚伏难知，吾犹有惧！」〔贾谊鵩赋曰：祸兮福所倚，福兮祸所伏。〕辛卯，遇朱买臣，呼之，就船共饮，未竟，并沈于水。〔沈，持林翻。〕

     僧辩遣陈霸先将兵向广陵受郭元建等降，又遣使者往安慰之。〔将，即亮翻。降，户江翻。使，疏吏翻。〕诸将多私使别索马仗，〔索，山客翻。〕会侯子鉴渡江至广陵，谓元建等曰：「我曹，梁之深雠，何颜复见其主！〔复，扶又翻。〕不若投北，可得还乡。」遂皆降齐。霸先至欧阳，齐行台辛术已据广陵。

     王伟与侯子鉴相失，直渎戍主黄公喜获之，送建康。〔孙盛晋春秋曰：直渎在方山。王安石诗：「山蟠直渎输淮口。」陆游曰：直渎，吴孙氏所开。温庭筠过吴景帝陵诗：「虚开直渎三千里，青盖何曾到洛阳。」按侯子鉴、王伟已渡江，此非方山之直渎也。沈约志：盱眙太守管下有直渎，今晋安帝立县。〕王僧辩问曰：「卿为贼相，不能死节，而求活草间邪﹖」伟曰：「废兴，命也。使汉帝早从伟言，明公岂有今日！」〔谓台城之破，僧辩已降，侯景纵还竟陵，使有今日。伟之此言，亦以愧僧辩也。〕尚书左丞虞骘尝为伟所辱，乃唾其面。伟曰：「君不读书，不足与语。〕骘惭而退。〔骘，之日翻。唾，吐卧翻。〕僧辩命罗州刺史徐嗣徽镇朱方。

     壬辰，侯景至晋陵，得田迁余兵，〔田迁东攻刘神茂，有余兵在晋陵。〕因驱掠居民，东趋吴郡。〔趋，七喻翻。〕

     夏，四月，齐主使大都督潘乐与郭元建将兵五万攻阳平，拔之。

     王僧辩启陈霸先镇京口。〔考异曰：陈纪：「高祖应接郭元建还，僧辩启高祖镇京口。」按是时徐嗣徽为南徐州刺史；盖霸先但领兵戍京口耳，未为刺史也。〕

     益州刺史、太尉武陵王纪，颇有武略，在蜀十七年，南开宁州、越雟，西通资陵、吐谷浑，内修耕桑铁之政，外通商贾远方之利，〔雟，音髓。吐，从暾入声。谷，音浴。贾，音古。〕故能殖其财用，器甲殷积，有马八千匹。闻侯景陷台城，湘东王将讨之，谓僚佐曰：「七官文士，岂能匡济！」〔湘东于兄弟次第七，故呼为七官。〕内寝柏殿柱绕节生花，纪以为己瑞。乙巳，即皇帝位，改元天正，立子圆照为皇太子，圆正为西阳王，圆满为竟陵王，圆普为谯王，圆肃为宜都王。以巴西、梓潼二郡太守永丰侯撝为征西大将军、益州刺史，封秦郡王。〔吴立永丰县，属始安郡。撝，吁为翻。〕司马王僧略、直兵参军徐怦固谏，不从。〔怦，普耕翻。〕憎略，僧辩之弟；怦，勉之从子也。〔徐勉，梁初贤相。从，才用翻。〕

     初，台城之围，怦劝纪速入援，纪意不欲行，内衔之。会蜀人费合告怦反，怦有与将帅书云：「事事往，人口具。」纪即以为反征，〔费，扶沸翻。将，即亮翻。帅，所类翻。征，读曰证。〕谓怦曰：「以卿旧情，当使诸子无恙。」〔恙，余亮翻。〕对曰：「生儿悉如殿下，留之何益！」〔以讥切纪不能救君父。〕纪乃尽诛之，枭首于市，〔枭，坚尧翻。〕亦杀王僧略。永丰侯撝叹曰：「王事不成矣！善人，国之基也，今先杀之，不亡何待！」

     纪征宜丰侯咨议参军刘璠为中书侍郎，〔璠，孚袁翻。〕使者八反，乃至。纪令刘孝胜深布腹心，璠苦求还。中记室韦登私谓璠曰：「殿下忍而蓄憾，足下不留，将致大祸，孰若共构大夏，〔【章：十二行本作「厦」；乙十一行本同；孔本同。】〕使身名俱美哉！」〔夏，户雅翻。〕璠正色曰：「卿欲缓颊于我邪﹖〔缓颊，说也。汉高帝谓郦食其曰：缓颊往说魏王豹。〕我与府侯分义已定，〔府侯，谓宜丰侯循。分，扶问翻。〕岂以夷险易其心乎！殿下方布大义于天下，终不逞志于一夫。」纪知必不为己用，乃厚礼遣之。以宜丰侯循为益州刺史，封随郡王，以璠为循府长史、蜀郡太守。

     谢答仁讨刘神茂还，至富阳，闻侯景败走，帅万人欲北出候之，〔帅，读曰率。〕赵伯超据钱塘拒之。侯景进至嘉兴，〔沈约曰：嘉兴，本名长水，秦改曰由拳。吴孙权黄龙四年，由拳县生嘉禾，改曰禾兴；孙暼避父名，改曰嘉兴；今秀州是也，北至吴郡一百五十五里。〕闻伯超叛之，乃退据吴。己酉，侯瑱追及景于松江，〔松江，在今吴县，一名笠泽，在吴县南四十里。〕景犹有船二百艘，众数千人，〔艘，苏遭翻。〕瑱进击，败之，〔败，补迈翻。〕擒彭隽、田迁、房世贵、蔡寿乐、王伯丑。〔乐，音洛。〕瑱生剖隽腹，抽其肠，隽犹不死，手自收之，乃斩之。

     景与腹心数十人单舸走，推堕二子于水，〔舸，古我翻。推，吐雷翻。〕将入海，瑱遣副将焦僧度追之。〔将，即亮翻。〕景纳羊侃之女为小妻，以其兄泷为库宜都督，待之甚厚；泷随景东走，与景所亲王元礼、谢葳蕤密图之。葳蕤，答仁之弟也。景下海，欲向蒙山，〔景自沪渎下海。魏收志：东安郡新泰县有蒙山。景欲浮海趣山东，复入北也。葳，音威。蕤，如佳翻。〕己卯，景昼寝；泷语海师：〔海师，习知海道者也。语，牛倨翻。〕「此中何处有蒙山，汝但听我处分。」〔处，昌吕翻。分，扶问翻。〕遂直向京口。至胡豆洲，景觉，大惊；问岸上人，云「郭元建犹在广陵」，景大獈，〔觉，古孝翻。獈，与喜同。〕将依之。泷拔刀，叱海师向京口，〔考异曰：典略云，「舟人李横文绐景向南徐州」，今从梁书。〕因谓景曰：「吾等为王鹈力多矣，〔为，于伪翻。〕今至于此，终无所成，欲就乞头以取富贵。」景未及答，白刃交下。景欲投水，泷以刀斫之。景走入船中，以佩刀抉船底，〔抉船底，欲入水。抉，一决翻。〕泷以抬刺杀之。〔抬，色角翻。刺，七亦翻。〕尚书右仆射索超世在别船，葳蕤以景命召而执之。南徐州刺史徐嗣徽斩超世，〔王伟、索超世，景之谋主也。索，苏各翻。〕以盐内景腹中，送其尸于建康。僧辩传首江陵，截其手，使谢葳蕤送于齐；暴景尸于市，士民争取食之，并骨皆尽；溧阳公主亦预食焉。〔考异曰：典略云，「复烹溧阳公主」，今从南史。〕初，景之五子在北齐，世宗剥其长子面而烹之，幼者皆下蚕室。〔长，知两翻。下，遐嫁翻。〕齐显祖即位，梦猕猴坐其御床，乃尽烹之。赵仲迢、谢答仁皆降于侯瑱，瑱并田迁等送建康。王僧辩斩房世贵于于，送王伟、吕季略、周石珍、严亶、赵伯超、伏知命于江陵。

     丁巳，湘东王下令解严。

     乙丑，葬简文帝于庄陵，庙号太宗。

     侯景之败也，以传国玺自随，〔玺，斯氏翻。〕使其侍中兼平原太守赵思贤掌之，曰：「若我死宜沈于江，勿令吴儿复得之。」思贤自京口济江，遇盗，从者弃之草间，〔沈，持林翻。复，扶又翻。从，才用翻。〕至广陵，以告郭元建。元建取之，以与辛术，壬申，术送之至邺。

     甲申，齐以吏部尚书杨愔为右仆射，以太原公主妻之。〔愔，于今翻。妻，七亦翻。〕公主，即魏孝静帝之后也。

     杨干运至剑北，〔剑北，剑阁之北也。〕魏达奚武逆击之，大破干运于白马，陈其俘于馘于南郑城下，且遣人辱宜丰侯循。循怒，出兵与战，都督杨绍伏兵击之，杀伤殆尽。刘璠还至白马西，〔刘璠自成都还。魏收志：华阳郡沔阳县有白马城。宜丰侯循传：璠见禽于嶓耱。嶓耱县亦属华阳郡。五代志：汉中郡西县旧曰嶓耱。〕为武所获，送长安。太师泰素闻其名，待之如旧交。时南郑久不下，武请屠之，泰将许之。璠请之于朝，〔朝，谓魏朝也。朝，直遥翻。〕泰怒，不许；璠泣请不已，泰曰：「事人当如是。」乃从其请。

     五月，庚午，司空南平王恪等复劝进，〔复，扶又翻。〕湘东王犹不受，遣侍中丰城侯泰谒山陵，〔沈约志：豫章丰城县，吴立，曰富城，晋武帝更名。考异曰：梁书在四月，官为司空。太清纪在此月，官太宰。今从梁书。〕修复庙社。

     戊寅，侯景首至江陵，枭之于市三日，〔枭，坚尧翻。〕煮而漆之，以付武库。庚辰，以南平王恪为扬州刺史。甲申，以王僧辩为司徒、镇卫将军，封长宁公。〔镇卫将军，梁定二百四十号，其班穹矣。僧辩元功，必封长宁郡公。长宁郡，晋安帝置，属荆州。〕陈霸先为征虏将军、开府仪同三司，封长城县侯。〔赏平侯景之功也。霸先，长城县人也。杜佑曰：湖州长城县，吴王阖闾遣弟夫僙筑城，狭而长，晋武帝太康三年置。〕

     乙酉，诛侯景所署尚书仆射王伟、左民尚书吕季略、少府周石珍、舍人严亶于市。赵伯超、伏知命饿死于狱。以谢答仁不失礼于太宗，特宥之。王伟于狱中上五百言诗，〔五百言诗，今之五十韵诗也。上，时掌翻。〕湘东王爱其才，欲宥之；有嫉之者，言于王曰：「前日伟作檄文甚佳。」王求而视之，檄云：「项羽重瞳，尚有乌江之败；〔重，直龙翻。〕湘东一目，宁为赤县所归！」王大怒，钉其舌于柱，〔钉，丁定翻。〕剜腹、脔肉而杀之。〔剜，乌丸翻。王伟，侯景之所取计者也；自围台城以至于移梁祚，屠萧氏以及其臣民，皆伟之谋。帝忘其父子兄弟之雠，乃爱其才而欲宥之，发怒于檄文而后诛之，失刑甚矣！〕

     丙戌，齐合州刺史斛斯昭攻历阳，拔之。

     丁亥，下令，以「王伟等既死，自余衣冠旧贵，被逼偷生，〔被，皮义翻。〕猛士勋豪，和光苟免者，皆不问。」

     扶风民鲁悉达，纠合乡人以保新蔡，〔陈书：鲁悉达，扶风人，祖父至悉达皆仕于齐、梁。沈约宋志：江州所部有南新蔡郡，不言侨置之地，但云去京都水行一千三百七十六里有余。以水程约言之，南新蔡郡当置于今蕲州界。五代志：蕲州黄梅县，旧曰永兴，隋开皇初，改曰新蔡，盖因南新蔡郡以名县也。刘昫曰：黄梅县，宋分置新蔡郡。〕力田蓄谷。时江东饥乱，饿死者什八九，遗民携老幼归之。悉达分给粮廪，全济甚众，招集晋熙等五郡，尽有其地。使其弟广达将兵从王僧辩讨侯景，〔将，即亮翻；下同。〕景平，以悉达为北江州刺史。〔魏收志：梁武帝置北江州，治鹿城关，领义阳、齐昌、新昌、梁安、齐兴郡。五化代志：黄州木兰县，梁置北江州，唐并木兰入黄冈县。〕

     齐主使其散骑常侍曹文皎等来聘，湘东王使散骑常侍柳晖等报之，且告平侯景；亦遣舍人魏彦告于魏。

     六主使潘乐、郭元建将兵围秦郡，行台尚书辛术谏曰：「朝廷与湘东王信使不绝。〔使，疏吏翻。〕阳平，侯景之土，取之可也；今王僧辩已遣严超达守秦郡，于义何得复争之！〔复，扶又翻。〕且水潦方降，不如班师。」弗从。陈霸先命别将徐度引兵助秦郡固守。齐众七万，攻之甚急。王僧辩使卫将军杜崱救之，霸先亦自欧阳来会；与元建大战于士林，大破之，〔士林在六合县界。〕斩首万余级，生擒千余人。元建收余众北遁；犹以通好，不穷追也。〔好，呼到翻。〕

     辛术迁吏部尚书。自魏迁邺以后，大选之职，知名者数人，〔吏部选为大选。选，须绢翻。〕互有得失：齐世宗少年高朗，所弊者疏；袁叔德沈密谨厚，所伤者细；〔少，诗照翻。沈，持林翻。〕杨愔风流辩给，取士失于浮华。唯术性尚贞明，取士必以才器，循名责实，新旧参举，管库必擢，门阀不遗，〔阀，音伐。说文：阀阅，自序也。史记：明其等曰阀，积其功曰阅。此所谓门阀者，直言世家子弟门地素高者耳。又说：门在左曰阀，在右曰阅。〕考之前后，最为折衷。〔衷，陟仲翻。〕

     魏达奚武遣尚书左丞柳带韦入南郑，说宜丰侯循曰：〔说，式芮翻。〕「足下所固者险，所恃者援，所保者民。今王旅深入，所凭之险不足固也；白马破走，酋豪不进，〔谓杨干运也。酋，慈秋翻。〕所望之援不可恃也；长围四合，所部之民不可保也。且足下本朝丧乱，社稷无主，欲谁为为忠乎﹖〔朝，直遥翻。丧，息浪翻。谁为之为，于伪翻。〕岂若转祸为福，使庆流子孙邪！」循乃请降。〔降，户江翻。〕带韦，庆之子也。〔柳庆见一百六十一卷武帝太清二年。〕开府仪同三司贺兰德愿闻城中食尽，请攻之，大都督赫连达曰：「不战而获城，策之上者，岂可利其子女，贪其货财，而不爱民命乎！且观其士马犹强，城池尚固，攻之纵克，则彼此俱伤；如困兽犹鬬，〔左传吴夫僙王之言。〕则成败未可知也。」武曰：「公言是也。」乃受循降，获男女二万口而还，〔还，从宣翻，又如字。〕于是剑北皆入于魏。

     庚寅，立安南侯方矩为王太子。

     齐遣散骑常侍谢季卿来贺平侯景。

     衡州刺史王怀明作乱，广州刺史萧勃讨平之。

     齐政烦赋重，江北之民不乐属齐，其豪杰数请兵于王僧辩，僧辩以与齐通好，皆不许。〔乐，音洛。数，所角翻。好，呼到翻。〕秋，七月，广陵侨人朱盛等〔侨人，本非广陵人而侨居广陵者。〕潜聚党数千人，谋袭杀齐刺史温仲邕，遣使求援于陈霸先，〔使，疏吏翻；下使未同。〕云已克其外城。霸先使告僧辩，僧辩曰：「人之情伪，未易可测，〔易，弋豉翻。〕若审克外城，亟须应援，如其不尔，无烦进军。」使未报，霸筅已济江，僧辩乃命武州刺史杜崱等助之。会盛等谋泄，霸先因进军围广陵。

     八月，魏安康人黄众宝反，攻魏兴，执守柳桧，进围东梁州。〔梁置南梁州于西城郡，西魏改曰东梁州；西城，古魏兴郡治所。魏收志：后魏太延五年，别置魏兴郡于上洛郡界，带阳亭县，属洛州；洛州，后改为商州。〕令桧诱说城中，〔诱，音酉。说，式芮翻。〕桧不从而死。桧，虬之弟也。〔柳虬，柳庆之兄，见二百五十一卷武帝大同三年。〕太师泰遣王雄与骠骑大将军武川宇文虬讨之。〔骠，匹妙翻。骑，奇寄翻。〕

     武陵王纪举兵由外水东下，以永丰侯撝为益州刺史，守成都，使其子宜都王圆肃副之。

     九月，甲戌，司空南平王恪卒。甲申，以王僧辩为扬州刺史。

     齐主使告王僧辩、陈霸先曰：「请释广陵之围，必归广陵、历阳两城。」霸先引兵还京口，江北之民从霸先济江者万余口。湘东王以霸先为征北大将军、开府仪同三司、南徐州刺史，征霸先世子昌〔霸先封长城县侯，昌为世子。〕及兄子顼诣江陵，以昌为散〔【章：十二行本「散」上有「员外」二字；乙十一行本同；孔本同；张校同。】〕骑常侍，顼为领直。〔梁宿卫之官有四厢领直，盖领直卫之士，因以名官。为昌、顼陷魏张本。〕

     宜丰侯循之降魏也，丞相泰许其南还，久而未遣，从容问刘璠曰：〔从，千容翻。〕「我于古谁比﹖」对曰：「璠常以公为汤、武，今日所见，曾桓、文之不如！」泰曰：「我安敢比汤、武，庶几望伊、周，何至不如桓、文！」对曰：「齐桓存三亡国，〔左传：宋司马子鱼曰：齐桓存三亡国以属诸侯。杜预注曰：三亡国，鲁、卫、邢。〕晋文公不失信于伐原。」语未竟，奉抚掌曰：「我解尔意，〔解，户买翻。〕欲激我耳。」乃谓循曰：「王欲之荆，为之益﹖」〔武陵王纪封循为随郡王，故以王称之。〕循请还江陵，泰厚礼遣之。〔考异曰：典略云：「十月，乙未朔，太祖谓循」云云。按太清纪，是月循至江陵，今从之。〕循以文武千家自随，湘东王疑之，遣使觇察，相望于道；〔使，疏吏翻。觇，丑廉翻，又丑艳翻。〕始至之夕，命劫窃其财，及旦，循启输马仗，王乃安之，引入，对泣，以循为侍中、骠骑将军、开府仪同三司。

     冬，十月，齐主自晋阳如离石，自黄栌岭起长城，北至社平戍，四百余里，置三十六戍。

     戊申，湘东王执湘州刺史王琳于殿中，杀其副将殷晏。

     琳本会稽兵家，〔将，即亮翻。会，工外翻。〕其姊妹皆入王宫，故琳少在左右。琳好勇，王以为将帅。琳倾身下士，〔少，诗照翻。好，呼到翻。帅，所类翻。下，遐嫁翻；下王下同。〕所得赏赐，不以入家。麾下万人，多江、淮群盗，从王僧辩平侯景，与社龛功居第一。〔龛，苦含翻。〕在建康，恃宠纵暴，僧辩不能禁。僧辩以宫殿之烧，〔谓军人遗火焚太极殿及东、西堂也。〕恐得罪，欲以琳塞责，〔塞，悉则翻。〕乃密启王，请诛琳。王以琳为湘州，琳自疑及祸，使长史陆纳帅部曲赴湘州，〔帅，读曰率。〕身诣江陵陈谢，谓纳等曰：「吾若不返，子将安之﹖」〔之，往也。〕咸曰：「请死之。」相泣而别。至江陵，王下琳吏。

     辛酉，以王子方略为湘州刺史，又以廷尉黄罗汉为长史，使与太舟卿张载至巴陵，先据琳军。〔五代志：太舟卿，梁初为都水台使者，天监七年改焉，位视中书郎，列卿之最末者也，主舟航、堤渠。〕载有宠于王，而御下峻刻，荆州人疾之如雠。罗汉等至琳军，陆纳及一卒并哭，不肯受命，执罗汉及载。王遣宦者陈旼往谕之，纳对旼刳载腹，抽肠以系马足，使绕而走，肠尽气绝。又脔割，出其心，向之抃舞，〔抃舞，拊手而舞。〕焚其余骨。以黄罗汉清谨而免之。纳与诸将引兵袭湘州，时州中无主，纳遂据之。

     公卿藩镇数劝进于湘东王，〔数，所角翻。〕十一月，丙子，世祖即皇帝位于江陵，改元，大赦。〔改太清为承圣。〕是日，帝不升正殿，公卿陪列而已。〔史言帝不能正其始。〕

     丁丑，以宜丰侯循为湘州刺史。

     己卯，立王太子方矩为皇太子，更名元良。〔更，丁行翻。〕皇子方智为晋安王，方略为始安王，方等之子庄为永嘉王。〔方等伐湘州，战败而死。〕追尊母阮修容为文宣皇后。〔修容，魏文帝所制，自晋以来，位列九嫔。〕

     侯景之乱，州郡太半入魏，自巴陵以下至建康，以长江为限，荆州界北尽武宁，西拒硖口，〔北尽武宁，与岳阳王詧分界。西拒峡口，与武陵王纪分界。「硖」，当作「峡」。〕岭南复为萧勃所据，〔复，扶又翻。〕诏令所行，千里而近，民户着籍，不盈三万而已。〔着，直略翻。史言荆州管内萧条。〕

     陆纳袭击衡州刺史丁道贵于渌口，破之。〔衡州，治衡阳县。县东二十里有酃湖，其水湛然绿色，取以酿酒，甘美，谓之酃渌。渌口，即酃湖口也。唐志：潭州有渌口戍。丁度曰：湘东有渌水。张舜民郴行录：嘉鱼县口舟行七十余里，至渌溪口。南北对境图，自岳州沿东北下，过侯敬港、神林港、象湖港、新打口、石头口、得渌溪口。按郴行录、对境图之渌溪口，皆非丁道贵败处，唯唐志之潭州渌口戍为是。渌，音绿。〕道贵奔零陵，其众悉降于纳。〔降，户江翻。〕上闻之，遣使征司徒王僧辩、右卫将军杜崱、平北将军裴之横与宜丰侯循共讨纳循军巴陵以待之。侯景之乱，零陵人李洪雅据其郡，上即以为营州刺史。〔营阳郡，亦汉零陵郡之地，故因置营州，隋为永州。〕洪雅请讨陆纳，上许之。丁道贵收余众与之俱。纳遣其将吴藏袭击，破之，洪雅等退保空云城，〔姚思廉梁书作「空灵滩」。水经注：长沙建宁县故城，南有空冷峡，湘水所经也，惊浪雷奔，浚同三峡。张舜民郴行录曰：自醴陵江口南行十余里，有空灵岸。考异曰：典略作「空零城」，今从梁书。余谓「空零」盖「空灵」之误也。〕藏引兵围之。顷之，纳请降，求送妻子，〔送妻子为质以示诚款。〕上遣陈旻至纳所，纳众皆泣，曰：「王郎被囚，〔被，皮义翻。〕故我曹逃罪于湘州，非有他志也。」乃出妻子付旻。旻至巴陵，循曰：「此诈也，必将我。」乃密为之备。纳果夜以轻兵继旻后，约至城下鼓噪。十二月，壬午晨，去巴陵十里，〔言纳兵夜行至晨，距巴陵相去十里。〕众谓已至，即鼓噪，军中皆惊。循坐胡床，于垒门望之，纳乘水来攻，矢下如雨，循方食甘蔗，略无惧色，〔蔗，之夜翻。〕徐部分将士击之，〔分，扶问翻。〕获其一舰；〔舰，户黯翻。〕纳退保长沙。

     壬午，齐主还邺；戊午，复如晋阳。〔复，扶又翻。〕

