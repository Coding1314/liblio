卷第一百六十六【梁纪二十二】起旃蒙大渊献（乙亥），尽柔兆困敦（丙子），凡二年。

     绍泰元年〔（乙亥、五五五）是年十月方改元。〕

     春，正月，壬午朔，邵陵太守刘棻将兵援江陵，〔吴孙暼宝鼎元年，分零陵北部都尉置邵陵郡；隋废邵陵郡为邵阳县，属长沙郡；唐为邵州。棻，符分翻。将，即亮翻。〕至三百里滩，部曲宋文彻杀之，帅其众还据邵陵。〔帅，读曰率。〕

     梁王詧即皇帝位于江陵，〔詧，字理孙，梁昭明太子之第三子也。考异曰：周书詧传云：「詧在位八载，保定二年薨。」然则詧虽以甲戌年为魏所立，乙亥年乃即位改元也。〕改元大定；追尊昭明太子为昭明皇帝，庙号高宗，妃蔡氏为昭德皇后；尊其母龚氏为皇太后，立妻王氏为皇后，子岿为皇太子。〔岿，区韦翻，又苦鬼翻，又丘愧翻。〕赏刑制度并同王者，唯上疏于魏则称臣，奉其正朔。〔上，时掌翻。〕至于宫爵其下，亦依梁氏之旧，其勋级则兼用柱国等名。〔勋级，置以赏功。柱国，魏所置也，为勋级之首。〕以咨议参军蔡大宝为侍中、尚书令，参掌选事。〔选，须绢翻。〕外兵参军太原王操为五兵尚书。大宝严整有智谋，雅达政事，〔雅，素也。〕文辞赡速，后梁主推心任之，以为谋主，比之诸葛孔明；操亦亚之。追赠邵陵王纶太宰，谥曰壮武；〔邵陵王纶死于大宝二年。〕河东王誉丞相，谥曰武桓。〔河东王誉死于大宝元年。〕以莫勇为武州刺史，魏永寿为巴州刺史，〔武州、巴州皆置于江陵之南岸，二将寻为侯平所擒，不能有二州也。〕

     湘州刺史王琳将兵自小桂北下，〔据姚思廉陈书，小桂，岭名。舆地志：连州桂阳县，汉属桂阳郡，所谓小桂也。〕至蒸城，〔盖汉临蒸县古城也，在衡州界。〕闻江陵已陷，为世祖发哀，三军缟素，〔为，于伪翻。缟，古老翻。〕遣别将侯平帅舟师攻后梁。〔帅，读曰率。〕琳屯兵长沙，传檄州郡，为进取之计。长沙王韶及上游诸将皆推琳为盟主。

     齐主使清河王岳将兵攻安州，〔五代志：安陆郡，西魏置安州。〕以救江陵。岳至义阳，江陵陷，因进军临江，郢州刺史陆法和及仪同三司宋莅举州降之；〔降，户江翻。考异曰：北史「宋莅」作「宋茞」。今从北齐纪。又北齐纪云：「壬寅，岳渡江，克夏首，送法和。」按典略，甲午，齐已召岳还。今从典略。〕长史江夏太守王不从，杀之。〔夏，户雅翻。〕甲午，齐召岳还，使仪同三司清都慕容俨戍郢州。〔北齐书，慕容俨，清都武安人，皝之后也。按魏收地形志，东魏都邺，以魏郡置魏尹，武安县属焉。五代志：齐官有清都尹，盖改魏尹为清都尹也。考异曰：梁纪：「四月，法和降齐，使侯瑱讨之。」按齐主与王僧辩书云：「清河王岳今次汉口，与陆居士相会。」然则法和先已降齐也。今从典略。〕王僧辩遣江州刺史侯瑱攻郢州，任约、徐世谱、宜丰侯循皆引兵会之。〔瑱，他甸翻，又音镇。任，音壬。〕

     辛丑，齐立贞阳侯渊明为梁主，使其上党王涣将兵送之，〔寒山之败，贞阳没于齐。〕徐陵、湛海珍等皆听从渊明归。〔武帝太清二年，徐陵使魏；魏禅于齐，而梁又有侯景之乱，是以留北。湛海珍降，见一百六十二卷三年。〕

     二月，癸丑，晋安王至自寻阳，入居朝堂，〔朝，直遥翻。〕即梁王位，时年十三。以太尉王僧辩为中书监、录尚书、骠骑大将军、都督中外诸军事，〔骠，匹妙翻。骑，奇寄翻。〕加陈霸先征西大将军，以南豫州刺史侯瑱为江州刺史，湘州刺史萧循为太尉，广州刺史萧勃为司徒，镇东将军张彪为郢州刺史。

     齐主先使殿中尚书邢子才驰传诣建康，与王僧辩书，以为：「嗣主冲藐，〔传，张恋翻。藐，亡沼翻。〕未堪负荷。〔荷，下可翻，又如字。〕彼贞阳侯，梁武犹子，长沙之胤，〔贞阳虽为缧臣于齐，而贞阳侯则梁爵也，故与僧辩书称「彼贞阳侯」。渊明，长沙王懿之子，武帝兄子，故曰犹子。〕以年以望，堪保金陵，故置为梁主，纳于彼国。卿宜部分舟舰，迎接今主，〔分，扶问翻。舰，户黯翻。〕并心一力，善建良图。」乙卯，贞阳侯渊明亦与僧辩书求迎。僧辩复书曰：「嗣主体自宸极，受于又祖。〔「又」，当作「文」。盖用受终于文祖事。〔【章：乙十一行本正作「文」；孔本同；张校同；退斋校同；十二行本作「父」。】〕明公傥能入朝，同奖王室，〔朝，直遥翻。〕伊、吕之任，佥曰仰归；意在主盟，不敢闻命。」甲子，齐以陆法和为都督荆&#8231;雍等十州诸军事、太尉、大都督、西南道大行台，〔梁置合州于合肥，立南谯郡于襄安县界。襄安，汉之巢县也，梁置蕲县，隋改曰襄安，唐复曰巢县。〕己卯，渊明又与僧辩书，僧辩不从。

     魏以右仆射申徽为襄州刺史。〔魏既得梁雍州，改曰襄州，因襄阳以名州也。〕

     侯平攻后梁巴、武二州，故刘棻主帅赵朗杀宋文彻，以邵陵归于王琳。〔帅，所类翻。〕

     三月，贞阳侯渊明至东关，散骑常侍裴之横御之。齐军司尉瑾、仪同三司萧轨南侵皖城，〔晋熙郡怀宁县，汉之皖城也。散，悉亶翻。骑，奇寄翻。皖，户板翻。〕晋州刺史萧惠以州降之。〔降，户江翻。〕齐改晋熙为江州，〔齐晋州治平阳，故此晋州改为江州。〕以尉瑾为刺史。丙戌，齐克东关，斩裴之横，俘数千人；王僧辩大惧，出屯姑孰，谋纳渊明。

     丙申，齐主还邺，封世宗二子孝珩为广宁王，〔珩，音行。〕延宗为安德王。

     孙玚闻江陵陷，弃广州还，〔玚，雉杏翻，又音畅。〕曲江侯勃复据有之。〔去年萧勃避王琳居始兴。复，扶又翻。〕

     魏太师泰遣王克、沈聟等还江南。〔去年，江陵陷，王克等入长安。〕泰得庾季才，厚遇之，令参掌太史。季才散私财，购亲旧之为奴婢者，泰问：「何能如是﹖」对曰：「仆闻克国礼贤，古之道也。〔武王克商，释箕子囚，式商容闾，封比干墓，所谓礼贤也。〕今郢都覆没，其君信有罪矣，〔江陵，楚之故都，古郢城及渚宫皆在其地。〕搢绅何咎，皆为皁隶！〔杜预曰：皁隶，贱官。皁，才早翻。隶，力计翻。〕鄙人羁旅，不敢献言，诚窃哀之，故私购之耳。」泰乃悟曰：「吾之过也！微君，遂失天下之望！」因出令，免梁俘为奴婢者数千口。

     夏，四月，庚申，齐主如晋阳。

     五月，庚辰，侯平等擒莫勇、魏永寿。江陵之陷也，永嘉王庄生七年矣，〔庄，世子方等之子，元帝之孙。〕尼法慕匿之，〔尼，女夷翻。〕王琳迎庄，送之建康。

     庚寅，齐主还邺。

     王僧辩遣使奉启于贞阳侯渊明，定君臣之礼，又遣别使奉表于齐，〔使，疏吏翻。〕以子显及显母刘氏、弟子世珍为质于渊明，〔质，音致。考异曰：典略：「三月，辛卯，遣廷尉张种等送质于邺。」按渊明五月始入建康，疑太早，恐非。〕遣左民尚书周弘正至历阳奉迎，〔晋武帝太康中，置左民尚书。唐六典：曹魏置左民尚书，晋惠帝置右户尚书。唐户部尚书，即左民、右户之任也。〕因以晋安王为皇太子；渊明许之。渊明求度卫士三千，僧辩虑其为变，止受散卒千人。〔散，苏旱翻。散卒者，赜散之卒，非败散之卒也。败散之散，去声。〕庚子，遣龙舟法驾迎之，渊明与齐上党王涣盟于江北，辛丑，自采石济江。〔考异曰：梁纪：「七月，辛丑，渊明济江。甲辰，入京师。」北齐纪：「五月，萧明入建业。」按典略，「五月，庚子，僧辩逆渊明；辛丑，济江；癸卯，至建康。」今从之。〕于是梁舆南渡，齐师北返。僧辩疑齐，拥懢中流，〔懢，与楫同，棹也；所以拨水行船。拥懢，附船而不鼓，则船定而不进。〕不敢就西岸。齐侍中裴英起卫送渊明，与僧辩会于江宁。癸卯，渊明入建康，望朱雀门而哭，逆者以哭对。丙午，即皇帝位，改元天成，以晋安王为皇太子，王僧辩为大司马，陈霸先为侍中。

     六月，庚戌朔，齐发民一百八十万筑长城，自幽州夏口西至恒州九百余里，〔幽州夏口，盖即居庸下口也。幽州军都县西北有居庸关。湿余水出上谷沮阳县之东，南流出关，谓之下口。「夏」当作「下」。恒，户登翻。〕命定州刺史赵郡王叡将兵监之。叡，琛之子也。〔赵郡王琛，即高永宝，欢之弟也。永宝，琛字。监，工衔翻。琛，丑林翻。〕

     齐慕容俨始入郢州而侯瑱等奄至城下，俨随方备御，瑱等不能克；乘间出击瑱等军，大破之。〔间，古苋翻。〕城中食尽，煮草木根叶及靴皮带角食之，〔靴，许戈翻。〕与士卒分甘共苦，坚守半岁，人无异志。贞阳侯渊明立，乃命瑱等解围，瑱还镇豫章。齐人以城在江外难守，因割以还梁。俨归，望齐主，悲不自胜。〔胜，音升。〕齐主呼前，执其手，脱帽看发，叹息久之。

     吴兴太守杜龛，〔龛，苦含翻。〕王僧辩之伲也。僧辩以吴兴为震州，〔因震泽以为州名。〕用龛为刺史，又以其弟侍中僧愔为豫章太守。〔愔，于今翻。〕

     壬子，齐主以梁国称藩，诏凡梁民悉遣南还。

     丁卯，齐主如晋阳；壬申，自将击柔然。〔将，即亮翻。〕秋，七月，己卯，至白道，留辎重，〔重，直用翻。〕帅轻骑五千追柔然，壬午，及之于怀朔镇。齐主亲犯矢石，频战，大破之，至于沃野，获其酋，〔水经注：云中郡有白道岭、白道川。帅，读曰率。骑，奇寄翻。酋，慈秋翻。长，知两翻。〕及生口二万余，牛羊数十万。壬申，〔【章：十二行本「申」作「辰」；乙十一行本同；孔本同；张校同；退斋校同。】〕还晋阳。

     八月，辛巳，王琳自蒸城还长沙。

     齐主还邺，以佛、道二教不同，欲去其一，集二家〔【章：十二行本「家」下有「学者」二字；乙十一行本同；孔本同。】〕论难于前，〔去，羌吕翻。难，乃旦翻。〕遂敕道士皆剃发为沙门；有不从者，杀四人，乃奉命。于是齐境皆无道士。〔今道家有太霄琅书经云：人行大道，号曰道士。士者何，理也，事也。身心顺理，唯道是从，从道为事，故曰道士。余按此说，是道流智吾儒经解大义以演绎道士二字。道家虽曰宗老子，而西汉以前未尝以道士自名，至东汉始有张道陵、于吉等，其实与佛教皆起于东汉之时。〕

     初，王僧辩与陈霸先共灭侯景，〔见一百六十四卷世祖承圣元年。〕情好甚笃，僧辩为子頠娶霸先女，〔好，呼到翻。为，于伪翻。頠，鱼委翻。〕会僧辩有母丧，未成婚。僧辩居石头城，霸先在京口，僧辩推心待之，頠兄顗屡谏，不听。〔顗，鱼岂翻。〕及僧辩纳贞阳侯渊明，霸先遣使苦争之，〔使，疏吏翻。〕往返数四，僧辩不从。霸先窃叹，谓所亲曰：「武帝子孙甚多，唯孝元能复雠雪耻，〔谓诛灭侯景也。〕其子何罪，而忽废之！吾与王公并处托孤之地，〔处，昌吕翻。〕而王公一旦改图，外依戎狄，援立非次，其志欲何所为乎！」〔僧辩立渊明，名不正而言不顺，故奸雄得因以为资。〕乃密具袍数千领及锦彩金银为赏赐之具。

     会有告齐师大举至寿春将入寇者，僧辩遣记室江旰告霸先，使为之备。霸先因是留旰于京口，〔旰，古汗翻。〕举兵袭僧辩。九月，壬寅，召部将侯安都、周文育及安陆徐度、钱塘杜棱谋之。〔将，即亮翻；下同。〕棱以为难，霸先惧其谋泄，以手巾绞棱，〔今人盥洗，以布拭手，长七八尺，谓之手巾。〕闷绝于地，因闭于别室。部分将士，〔分，扶问翻。〕分赐金帛，以弟子著作郎昙朗镇京口，知留府事，〔昙朗，霸先母弟休先之子。昙，徒含翻。〕使徐度、侯安都帅水军趋石头，〔帅，所类翻；下同。趋，七喻翻。〕霸先帅马步自江乘罗落会之，〔江乘罗落，江乘县之罗落桥。自江乘至罗落桥，京口趋建康之大路，刘裕伐桓玄由此。〕是夜，皆发，召杜棱与同行。知其谋者，唯安都等四将，外人皆以为江旰征兵御齐，不之怪也。

     甲辰，安都引舟舰将趣石头，〔舰，户黯翻。趣，七喻翻。〕霸先控马未进，安都大惧，追霸先骂曰：「今日作贼，事势已成，生死须决，在后欲何所望！若败，俱死，后期得免斫头邪﹖」霸先曰：「安都嗔我！」乃进。〔霸先控马踟蹰，以观安都之意，见安都决死前向，乃进。嗔，昌真翻，恚怒也。〕安都至石头城北，弃舟登岸。石头城北接冈阜，不甚危峻，安都被甲带长刀，军人捧之，投于女垣内，〔被，皮义翻。女垣，城上堞也。〕众随而入，进及僧辩卧室；霸先兵亦自南门入。僧辩方视事，外白有兵，俄而兵自内出。僧辩遽走，遇子頠，与俱出合，帅左右数十人苦战于听事前，〔听，读曰厅。〕力不敌，走登南门楼，拜请求哀。霸先欲纵火焚之，僧辩与頠俱下就执。霸先曰：「我有何辜，公欲与齐师赐讨﹖」且曰：「何意全无备﹖」僧辩曰：「委公北门，何谓无备﹖」〔京口为建康北门。〕是夜，霸先缢杀僧辩父子。既而竟无齐兵，亦非霸先之谲也。〔谲，古穴翻。〕前青州刺史新安程灵洗帅所领救僧辩，力战于石头西门，军败；霸先遣使招谕，久之乃降。〔使，疏吏翻。降，户江翻。〕霸先深义之，以为兰陵太守，使助防京口。〔守，式又翻。〕乙巳，霸先为檄布告中外，列僧辩罪状，且曰：「资斧所指，唯王僧辩父子兄弟，其余亲党，一无所问。」

     丙午，贞阳侯渊明逊位，出就邸，〔考异曰：梁书：「九月，丙午，帝即皇帝位。十月，己巳，大赦，改元。」按长历，丙午，九月二十九日；己巳，十月二十二日。岂有即位二十四日始改元大赦乎！盖丙午复梁王位，十月乃即帝位耳。典略：「丁未，废贞阳侯出就邸。」今并从陈书。〕百僚上晋安王表，劝进。〔上，时掌翻。〕冬，十月，己酉，晋安王即皇帝位，大赦，改元，〔改元绍泰。〕中外文武赐位一等。以贞阳侯渊明为司徒，封建安公。告齐云：「僧辩阴图篡逆，故诛之，仍请称臣于齐，永为藩国。」齐遣行台司马恭与梁人盟于历阳。

     辛亥，齐主如晋阳。

     壬子，加陈霸先尚书令、都督中外诸军事、车骑将军、扬&#8231;南徐二州刺史。癸丑，以宜丰侯循为太保，建安公渊明为太傅，曲江侯勃为太尉，王琳为车骑将军、开府仪同三司。〔帝之初为梁王也，诸藩皆进官，独不及王琳，抑王僧辩雅知王琳之不可制邪！〕

     戊午，尊帝所生夏贵妃为皇太后，〔夏，户雅翻。〕立妃王氏为皇后。

     杜龛恃王僧辩之势，〔龛，苦含翻。〕素不礼于陈霸先，在吴兴，每以法绳其宗族，霸先深怨之。及将图僧辩，密使兄子蒨还长城，〔长城县，霸先与其宗族世居之。晋太康三年，分乌程立长城县，属吴兴郡，今湖州长兴县是也，在湖州西北七十里。蒨，七见翻。〕立栅以备龛。僧辩死，龛据吴兴拒霸先，义兴太守韦载以郡应之。〔考异曰：典略作「韦载」。今从梁、陈书。今按典略若作「韦载」，则与梁、陈书同，不须考异矣。〕吴郡太守王僧智，僧辩之弟也，亦据城拒守。〔考异曰：南史云，「僧智奔任约。」今从典略。〕陈菁至长城，收兵纔数百人，杜龛遣其将杜泰将精兵五千奄至，将士相视失色。〔将，即亮翻；下同。〕蒨言笑自若，部分益明，〔分，扶问翻。〕众心乃定。泰昼夜苦攻，数旬，不克而退。霸先使周文育攻义兴，义兴属县卒皆霸先旧兵，善用弩，韦载收得数十人，系以长锁，命所亲监之，〔监，工衔翻。〕使射文育军，约曰：「十射不两中者死。」〔射，而亦翻。中，竹仲翻。〕故每发辄毙一人，文育军稍却。载因于城外据水立栅，相持数旬。杜龛遣其从弟北叟将兵拒战，〔从，才用翻；下同。〕北叟败，归于义兴。霸先闻文育军不利，辛未，自表东讨，留高州刺史侯安都、石州刺史杜棱宿卫台省。〔五代志：永平郡，梁置石州，隋后改曰藤州。宋白曰：藤州，治镡津县，汉猛陵县也。〕甲戌，军至义兴，丙子，拔其水栅。

     谯、秦二州刺史徐嗣徽从弟嗣先，僧辩之甥也。僧辩死，嗣先亡就嗣徽，嗣徽以州入于齐。〔五代志：江都郡清流县，梁置新昌郡及谯州。又，六合县，置泰郡及秦州。〕及陈霸先东讨义兴，嗣徽密结南豫州刺史任约，将精兵五千乘虚袭建康，是日，袭据石头，游骑至阙下。侯安都闭门藏旗帜，示之以弱，令城中曰：「登陴窥贼者斩！」〔帜，昌志翻。陴，频弥翻。〕及夕，嗣徽等收兵还石头。安都夜为战备，将旦，嗣等又至，安都帅甲士三百开东、西掖门出战，〔台城正南端门，其左、右二门曰东、西掖门。帅，读曰率。〕大破之，嗣徽等奔还石头，不敢复逼台城。〔复，扶又翻。〕

     陈霸先遣韦载族弟翙赍书谕载，〔翙，呼会翻。〕丁丑，载及杜北叟皆降，〔降，户江翻。〕霸先厚抚之，以翙监义兴郡，〔监，工衔翻。〕引载置左右，与之谋议。霸先卷甲还建康，〔卷，读曰卷。考异曰：梁书：「十一月，庚寅，霸先还建康。」按庚寅，十一月十三日，太晚。且庚寅以前，霸先已有在建康与齐相拒事迹。今从陈书。〕使周文育讨杜龛，救长城。

     将军黄他攻王僧智于吴郡，不克，霸筅使宁远将军裴忌助之。忌选所部精兵轻行倍道，自钱塘直趣吴郡，〔按陈霸先自义兴还建康，遣裴忌助黄他攻吴郡，自钱塘直趣吴郡，非路也，钱塘必误。趣，七喻翻。〕夜，至城下，鼓噪薄之。〔薄，伯各翻。〕僧智以为大军至，轻舟奔吴兴。忌入据吴郡，因以忌为太守。

     十一月，己卯，齐遣兵五千渡江据姑孰，以应徐嗣徽、任约。陈霸先使合州刺史徐度立栅于冶城。庚寅，〔【章：乙十一行本「寅」作「辰」；退斋校同。】〕齐又遣安州刺史翟子崇、楚州刺史刘士荣、淮州刺史柳达摩〔五代志：锺离郡，梁置北徐州，齐改曰楚州，管下定远县，梁置安州。江都郡山阳县有淮阴郡，东魏置淮州。翟，直格翻。〕将兵万人于胡墅度米三万石、马千匹入石头。〔胡墅，在大江北岸，对石头城。墅，神与翻。〕霸先问计于韦载，载曰：「齐师若分兵先据三吴之路，略地东境，则时事去矣。今可急于淮南因侯景故垒筑城，以通东道转输，〔淮南，秦淮之南也。输，式喻翻；下运输同。〕分兵绝彼之粮运，则〔【章：十二行本「则」上有「使进无所资」五字；乙十一行本同；孔本同；张校同。】〕齐将之首旬日可致。」〔将，即亮翻。〕霸先从之。癸未，使侯安都夜袭胡墅，〔考异曰：典略作「己巳」。按长历，是月戊寅朔，无己巳。今从陈书。〕烧齐船千余艘；〔艘，苏遭翻。〕仁威将军周铁虎断齐运输，〔断，音短。〕擒其北徐州刺史张领州；〔五代志：琅邪郡，旧置北徐州。〕仍遣韦载于大航筑侯景故垒，使杜棱守之。〔航，户刚翻。〕齐人于仓门、水南立二栅，〔仓门，石头仓城门。水南，秦淮水之南。〕与梁兵相拒。壬辰，齐大都督萧轨将兵屯江北。

     初，齐平秦王归彦幼孤，高祖令清河昭武王岳养之，〔归彦，高欢族弟也。归彦父徽，于欢有旧恩，故欢怜其孤而命岳养之。欢庙号高祖。〕岳情礼甚薄，归彦心衔之。及显祖即位，归彦为领军大将军，大被宠遇；〔被，皮义翻。〕岳谓其德己，更倚赖之。岳屡将兵立功，有威名，而性豪侈，好酒色，〔好，呼到翻。〕起第于城南，〔城南，邺城之南。〕听事后开巷。〔听，读曰厅。〕归彦谮之于帝曰：「清河僭拟宫禁，制为永巷，但无阙耳。」帝由是恶之。〔恶，乌路翻。〕帝纳倡薛氏于后宫，〔倡，尺良翻，优也。〕岳先尝因其姊迎之至第。帝夜游于薛氏家，其姊为其父乞司徒。〔为，于伪翻。〕帝大怒，悬其姊，锯杀之。让岳以奸，岳不服，帝益怒，乙亥，使归彦鸩岳。岳自诉无罪，归彦曰：「饮之则家全。」饮之而卒，葬赠如礼。

     薛嫔有宠于帝，〔嫔，毗宾翻。〕久之，帝忽思其与岳通，无故斩首，藏之于怀，出东山宴饮。劝酬始合，忽探出其首，投于柈上，〔探，吐南翻。柈，蒲官翻。〕支解其尸，弄其髀为琵琶，一座大惊。帝方收取，对之流涕曰：「佳人难再得！」〔汉李延年歌曰：「北方有佳人，绝世而独立，一顾倾人城，再顾倾人国。宁不知倾城与倾国，佳人难再得！」〕载尸以出，被发步哭而随之。〔被，皮义翻。〕

     甲辰，徐嗣徽等攻冶城栅，陈霸先将精甲自西明门出击之，嗣徽等大败，留柳达摩等守城，自往采石迎齐援。

     以郢州刺史宜丰侯循为太保，广州刺史曲江侯勃为司空，并征入侍。循受太保而辞不入。勃方谋举兵，遂不受命。

     镇南将军王琳侵魏，魏大将军豆卢宁御之。〔姓氏志：豆卢本姓慕容氏，燕北地王精降魏，北人谓归义为豆卢，因赐以为氏。〕

     十二月，癸丑，侯安都袭秦郡，破徐嗣徽栅，俘数百人。收其家，得其琵琶及鹰，遣使送之曰：「昨至弟处得此，今以相还。」〔使，疏吏翻；下同。〕嗣徽大惧。丙辰，陈霸先对冶城立航，〔航，户刚翻，连舟为桥也。〕悉渡众军，攻其水南二栅。〔即仓门、水南二栅。〕柳达摩等渡淮置陈，〔陈，读曰阵。〕霸先督兵疾战，纵火烧栅，齐兵大败，争舟相挤，〔挤，笺西翻，又子细翻。〕溺水者以千数，呼声震天地，〔溺，奴狄翻。呼，火故翻。〕尽收其船舰。是日，嗣徽与任约引齐兵水步万余人还据石头，霸先遣兵诣江宁，据要险。嗣徽等水步不敢进，顿江宁浦口，霸先遣侯安都将水军袭破之，嗣徽等单舸脱走，〔舸，古我翻。〕尽收其军资器械。

     己未，霸先四面攻石头，城中无水，升水直绢一匹。庚申，达摩遣使请和于霸先，且求质子。〔请和而求质子者，恐还以无功得罪，欲以质子藉手。质，音致。〕时建康虚弱，粮运不继，朝臣皆欲与齐和，〔朝，直遥翻。〕请以霸先从子昙朗为质。〔昙朗时留镇京口。从，才用翻。昙，苦含翻。〕霸先曰：「今在位诸贤欲息肩于齐，〔左传：郑成公疾，子驷请息肩于晋。杜预注曰：以负担谕。〕若违众议，谓孤爱昙朗，不恤国家，今决遣昙朗，弃之寇庭。齐人无信，谓我微弱，必当背盟。〔背，蒲妹翻。〕齐寇若来，诸君须为孤力鬬也！」〔霸先知齐人耻于无功，必增兵复至，故先以此谕众，责其效死。为，于伪翻。〕乃与昙朗及永嘉王庄、丹杨尹王冲之子为质，〔「与」，当作「以」，则文意明顺。〔【章：乙十一行本正作「以」；退斋校同。】〕与齐人盟于城外，〔城外者，石头城外。〕将士恣其南北。〔徐嗣徽等南人恣其南，柳达摩等北人恣其北。恣其南北，言唯意所适也。〕辛酉，霸先陈兵石头南门，送齐人归北，徐嗣徽、任约皆奔齐。收齐马仗船米，不可胜计。〔胜，音升。〕齐主诛柳达摩。壬戌，齐和州长史乌丸远南州奔还历阳。〔刘昫曰：齐、梁通和，置和州于历阳郡。乌丸盖出于东胡乌丸之种，因以为姓。〕

     江宁令陈嗣、黄门侍郎曹朗据姑孰反，霸先命侯安都等讨平之。霸先恐陈昙朗亡窜，自帅步骑至京口迎之。〔帅，读曰率。〕

     交州刺史刘元偃帅其属数千人归王琳。

     魏以侍中李远为尚书左仆射。

     魏益州刺史宇文贵使谯淹从子子嗣诱说淹，以为大将军，〔从，才用翻。说，式芮翻。〕淹不从，斩子嗣。贵怒，攻之，淹自东遂宁徙屯垫江。〔晋于德阳县界东南置遂宁郡。五代志：遂宁郡方义县，梁曰小溪，置东遂宁郡。垫江县，汉属巴郡，梁为楚州治所，隋为渝州。垫，音迭。〕

     初，晋安民陈羽，〔吴立东安县，晋武帝更名晋安。太康三年，分建安立晋安郡。五代志：建安郡南安县旧曰晋安。今之泉州即其地。〕世为闽中豪姓，其子宝应多权诈，郡中畏服。侯景之乱，晋安太守宾化侯云以郡让羽，羽老，但治郡事，今宝应典兵。时东境荒馑，而晋安独丰衍，宝应数自海道出，寇抄临安、永嘉、会稽，〔沈约志：吴分余杭为临水县，晋武帝太康元年更名临安。五代志无临安郡及临安县，但有余杭郡耳。数，所角翻。抄，楚交翻。会，工外翻。〕或载米粟与之贸易，由是能致富强。侯景平，世祖因以羽为晋安太守。及陈霸先辅政，羽求传位于宝应，霸先许之。〔为后陈宝应乱闽中张本。〕

     是岁，魏宇文泰讽淮安王育上表请如古制降爵为公，于是宗室诸王皆降为公。

     突厥木杆可汗击柔然邓叔子，灭之，〔厥，九勿翻。杆，公旦翻。可，从刊入声。汗，音寒。〕叔子收其余烬奔魏。木杆西破嚈哒，〔嚈，益涉翻。哒，当割翻，又宅轧翻。〕东走契丹，北并契骨，〔契骨，即唐之结骨。唐书曰：黠戛斯，古坚昆国，或曰居勿，或曰结骨。盖坚昆语讹为结骨，稍号纥骨，亦曰纥扢斯。契丹，欺讫翻，又音吃。契骨，苦结翻。〕威服塞外诸国。其地东自辽海，西至西海，长万里，〔长，直亮翻。〕南自沙漠以北五六千里皆属焉。木杆恃其强，请尽诛邓叔子等于魏，使者相继于道；太师泰收叔子以下三千余人付其使者，尽杀之于青门外。〔长安城东出南头第一门曰霸城门，民见门色青，名曰青城门，或曰青门。秦东陵侯召平种瓜于青门外，即其地。使，疏吏翻。〕

     初，魏太师泰以汉、魏官繁，命苏绰及尚书令卢辩依周礼更定六官。〔更，工衡翻。〕

     太平元年〔（丙子、五五六）是年九月方改元太平。〕

     春，正月，丁丑，魏初建六官，以宇文泰为太师、大冢宰，柱国李弼为太傅、大司徒，赵贵为太保、大宗伯，〔宗伯以上，以三公兼六卿之职。北史卢辩传：置太师、太傅、太保各一人，是曰三孤。〕独孤信为大司马，于谨为大司寇，侯莫陈崇为大司空。自余百官，皆仿周礼。

     戊寅，大赦，其与任约、徐嗣徽同谋者，一无所问。癸未，陈霸先使从事中郎江旰说徐嗣徽使南归，〔说，式芮翻；下因说同。〕嗣徽执旰送齐。

     陈蒨、周文育合军攻杜龛于吴兴。龛勇而无谋，嗜酒常醉，其将杜泰阴与蒨等通。龛与蒨等战败，泰因说龛使降，〔将，即亮翻。说，输芮翻。降，户江翻。〕龛然之。其妻王氏曰：〔王氏，僧辩女也。〕「霸先雠隙如此，何可求和！」因出私财赏募，复击蒨等，大破之。〔复，扶又翻。〕既而杜泰降于蒨，龛尚醉未觉，〔觉，古效翻，又如字。〕蒨遣人负出，于项王寺前斩之。〔项羽起吴下，故后人为立寺于吴兴。考异曰：梁书：「太平元年，正月癸未，杜龛降，诏赐死。」陈书：「绍泰元年，十二月，杜龛以城降；明年，正月癸未，诛杜龛于吴兴，龛从弟北叟、司马沈敦并赐死」。典略：「魏恭帝二年，十二月，蒨命刘澄等攻龛，大败之，龛乃降；明年，正月丁亥，周铁虎送杜龛祠项王神，使力士拉龛于坐，从弟北叟、司马沈孝敦并赐死。」今从南史。〕王僧智与其弟豫章太守僧愔俱奔齐。〔愔，于今翻。考异曰：梁书、南史王僧辩传：「僧辩既亡，僧智得就任约。约败走，僧智肥不能行，又遇害。僧智弟僧愔位谯州刺史，征萧勃，及闻兄死，引军还。时吴州刺史羊亮隶在僧愔下，与僧愔不平，密召侯瑱见禽。僧愔以名义责瑱，瑱乃委罪于将羊鲲，斩之，僧愔复得奔齐。」陈书、南史侯瑱传则云：「僧辩使其弟僧愔与瑱共讨萧勃，及陈武帝诛僧辩，僧愔阴欲图瑱及夺其军，瑱知之，尽收僧愔徒党，僧愔奔齐。」典略：「魏恭帝三年，正月初，僧愔与瑱共讨曲江侯勃，至是，吴州刺史羊亮说僧愔袭瑱，而翻以告瑱，瑱攻之，僧愔奔齐。」凡此诸说，莫知孰是。今约其梗概言之。

     东扬州刺史张彪素为王僧辩所厚，不附霸先，二月，庚戌，陈蒨、周文育轻兵袭会稽，彪兵败，走入若邪山中，〔简文帝大宝元年，张彪起兵于若邪山。邪，音耶。〕蒨遣其将吴兴章昭达追斩之。〔将，即亮翻；下同。〕东阳太守留异馈蒨粮食，霸先以异为缙州刺史。〔因缙云山而置缙州。五代志：处州栝苍县有缙云山。缙，音晋。〕

     江州刺史侯瑱本事王僧辩，亦拥兵据豫章及江州，不附霸先。霸先以周文育为南豫州刺史，使将兵击湓城，庚申，又遣侯安都、周铁虎将舟师立栅于梁山，以备江州。

     癸亥，徐嗣徽、任约袭采石，执戍主明州刺史张怀钧送于齐。〔五代志：日南郡交谷县，梁置明州。张怀钧盖带刺史而戍采石也。〕

     后梁主击侯平于公安，平与长沙王韶引兵还长沙。王琳遣平镇巴州。

     三月，壬午，诏杂用古今钱。

     戊戌，齐遣仪同三司萧轨、库狄伏连、尧难宗、东方老等与任约、徐嗣徽合兵十万入寇，出栅口，〔栅口，栅江口也，在今和州历阳县西南百五十里，与无为军分界，即古之濡须口。宋白曰：庐州东南至栅口，今谓之新妇口，三百八十四里，对县即旧南陵县地，对岸为繁昌县。〕向梁山。陈霸先帐内荡主黄丛逆击，破之，〔荡主，主勇士以突荡敌人。〕齐师退保芜湖。霸先遣定州刺史沈泰等就侯安都，共据梁山以御之。周文育攻湓城，未克，召之还。夏，四月，丁巳，霸先如梁山巡抚诸军。

     乙丑，齐仪同三司娄叡讨鲁阳蛮，破之。

     侯安都轻兵袭齐行台司马于历阳，〔考异曰：梁书云：「壬午，安都袭恭。」按长历，是月乙巳朔，无壬午。〕大破之，俘获万计。

     魏太师泰尚孝武妹冯翊公主，生略阳公觉；姚夫人生宁都公毓。毓于诸子最长，〔五代志：西城郡安康县，旧曰宁都。毓，余六翻。长，知两翻；下同。〕娶大司马独孤信女。泰将立嗣，谓公卿曰：「孤欲立子以嫡，恐大司马有疑，如何﹖」众默然，未有言者。尚书左仆射李远曰：「夫立子以嫡不以长，〔春秋公羊传之言。〕略阳公为世子，公何所疑！若以信为嫌，请先斩之。」遂拔刀而起。泰亦起，曰：「何至于是！」信又自陈解，远乃止。于是群公并从远议。远出外，拜谢信曰：「临大事不得不尔！」信亦谢远曰：「今日赖公决此大议。」遂立觉为世子。

     太师泰北巡

     五月，齐人召建安公渊明，诈许退师，〔考异曰：典略云：「五月，齐主在东山饮酒，投杯赫怒，召魏收于前，立为制书，欲自将西讨长安，令上党王涣将兵伐梁，于是涣南侵。」按梁、陈、北齐帝纪及涣传皆无是事，今去之。〕陈霸先具舟送之。癸未，渊明疽发背卒。甲申，齐兵发芜湖，庚寅，入丹杨县，〔此丹杨县乃汉古县，非今镇江府之丹杨县也。据沈约志，晋武帝太康三年，分丹杨县立于湖县。于湖，今太平州也。丹杨县地当在太平州东北。〕丙申，至秣棱故治。〔沈约曰：秣陵本治去京邑六十里，今故治村是也。晋安帝义熙九年移治京邑，在鬬场。鬬场，犹今言教场。晋成帝咸和中，诏内外诸军戏于南郊之场，因名戏场，因名戏场，亦曰鬬场。〕陈霸先遣周文育屯方山，〔丹杨，秦始皇凿方山，其断处为渎，则今淮水。〕徐度顿马牧，〔马牧，牧马之地。〕杜棱顿大航南以御之。

     齐汉阳敬怀王洽卒。〔洽，齐主之弟。〕

     辛丑，齐人跨淮立桥栅渡兵，夜至方山，徐嗣徽等列舰于青墩，至于七矶，以断周文育归路。〔舰，户黯翻；下同。墩，音敦。断，音短。〕文育鼓噪而发，嗣徽等不能制；至旦，反攻嗣徽。嗣徽骁将鲍砰独以小舰殿军，〔骁，坚尧翻。将，即亮翻；下同。砰，普耕翻。殿，丁练翻。〕文育乘单舴艋与战，〔舴，陟格翻。艋艋，小船。一舟曰单。〕跳入舰中，〔跳，他吊翻。〕斩砰，仍牵其舰而还。〔还，从宣翻，又如字。〕嗣徽众大骇，因留船芜湖，自丹杨步上。〔上，时掌翻；下槊上同。〕陈霸先追侯安都、徐度皆还。〔追梁山之军还建康，以御齐师。〕

     癸卯，齐兵自方山进及倪塘，〔倪塘在台城东。〕游骑至台，〔骑，奇寄翻。〕建康震骇，帝总禁兵出顿长乐槷，〔乐，音洛。〕内外纂严。霸先拒嗣徽等于白城，〔白城当在湖熟县界。〕适与周文育会。将战，风急，霸先曰：「兵不逆风。」文育曰：「事急矣，何用古法！」抽槊上马先进，〔【章：十二行本「进」下有「众军从之」四字；乙十一行本同；孔本同；张校同；退斋校同。】〕〔槊，色角翻。〕风亦寻转，杀伤数百人。侯安都与嗣徽等戢于耕坛南，〔天子亲耕藉田，祭先农于田所，故有耕坛。宋文帝元嘉二十一年，令司空、司农、京尹、令、尉度宫之辰地，八里之外，整制千亩，中开阡陌，立先农坛于中阡西陌南，设御耕坛于中阡东陌北。〕安都帅十二骑突其陈，破之，〔骑，奇寄翻。陈，读曰阵。〕生擒齐仪同三司乞伏无劳。〔考异曰：南史作「乞伏无芳」。今从陈书。〕霸先潜撤精卒三千配沈泰渡江，袭齐行台赵彦深于瓜步，获舰百余艘，粟万斛。〔艘，苏遭翻。〕

     六月，甲辰，齐兵潜至钟山，侯安都与齐将王敬宝战于龙尾，〔钟山之龙尾也。自山趾筑道陂陀以登山，曰龙尾。〕军主张纂战死。丁未，齐师至幕府山，〔幕府山在今建康城西二十五里，晋琅邪王初渡江，丞相王导建幕府其上，因名。〕霸先遣别将钱明将水军出江乘，邀击齐人粮运，尽获其船米。齐军乏食，杀马驴食之。庚戌，齐军踰钟山，霸先与众军分顿乐游苑东及覆舟山北，断其冲要。〔断，音短。〕壬子，齐军至玄武湖西北，将据北郊坛，〔晋成帝立北郊坛于覆舟山南。〕众军自覆舟东移顿坛北，与齐人相对。

     会连日大雨，平地水丈余，齐军昼夜坐立泥中，足指皆烂，悬鬲以爨，〔鬲，音历。尔雅：鼎款足者谓之鬲。说文：鬲，鼎属也；实五觳。斗二升曰觳。〕而台中及潮沟北路燥，〔潮沟，吴孙权所开，以引潮抵于秦淮。〕梁军每得番易。时四方壅隔，粮运不至，建康户口流散，征求无所。甲寅，少霁，〔少，诗沼翻。〕霸先将战，调市人得麦饭，〔调，徒吊翻。〕分给军士，士皆饥疲。会陈蒨馈米三千斛、鸭千头，霸先命炊米煮鸭，人人以荷叶裹饭，鹀以鸭肉数脔，〔鹀，公浑翻。以鸭肉盖饭上曰鹀。今江东人犹谓以物蒙头曰鹀。脔，力兖翻。〕乙卯，未明，蓐食，比晓，〔比，必利翻。〕霸先帅麾下出莫府山。侯安都谓其部将萧摩诃曰：「卿骁勇有名，千闻不如一见。」〔帅，读曰率。将，即亮翻。骁，坚尧翻。〕摩诃对曰。「今日令公见之。」及战，安都坠马，齐人围之，摩诃单骑大呼，直冲齐军，齐军披靡，安都乃免。〔骑，奇寄翻。呼，火故翻。披，普彼翻。〕霸先与吴明彻、沈泰等众军首尾齐举，纵兵大战，安都自白下引兵横出其后，齐师大溃，斩获数千人，相蹂践而死者不可胜计，〔蹂，人九翻。践，慈演翻。胜，音升。〕生擒徐嗣徽及弟嗣宗，斩之以徇，追奔至于临沂。〔晋成帝咸康元年，桓温领南琅邪太守，镇江乘蒲州之金城，求割丹杨之江乘县境立郡，又分江乘地立临沂县。宋白曰：临沂山西北临大江。〕其江乘、摄山、钟山等诸军相次克捷，〔摄山，在今建康城北四十五里。江乘地记曰：有草可以摄生，故名。〕虏萧轨、东方老、王敬宝等将帅凡四十六人。〔将，即亮翻。帅，所类翻。〕其军士得窜至江者，缚荻筏以济，〔荻，亭历翻，萑也。〕中江而溺，流尸至京口，翳水弥岸；唯任约、王僧愔得免。丁巳，众军出南州，烧齐舟舰。

     戊午，大赦。己未，解严。军士以赏俘贸酒，一人裁得一醉。〔贸，音茂。〕庚申，斩齐将萧轨等，齐人闻之，亦杀陈昙朗。霸先启解南徐州以授侯安都。〔赏其功也。〕

     侯平频破后梁军，以王琳兵威不接，更灴受指麾；琳遣将讨之。平杀巴州助防吕旬，收其众，奔江州，侯瑱与之结为兄弟。琳军势益衰，乙丑，遣使奉表诣齐，并献驯象。〔安南出象处曰象山，岁一捕之，缚栏道旁，中为大&#13811;，以雌象前行为媒，遗甘蔗于地，傅药蔗上。雄象来食蔗，渐引入栏，闭其中，就&#13811;中教习驯扰之，始甚咆哮，&#13811;深不可出，牧者以言语谕之，久则渐解人意。使，疏吏翻。驯，松伦翻。〕江陵之陷也，琳妻蔡氏、世子毅皆没于魏，琳又献款于魏以求妻子；亦称臣于梁。

     齐发丁匠三十余万修广三台宫殿。〔三台在邺城，曹操所筑。〕

     齐显祖之初立也，留心政术，务存简靖，坦于任使，〔谓任使之际，坦怀待人。〕人得尽力。又能以法驭下，或有违犯，不容勋戚，内外莫不肃然。至于军国机策，独决怀抱；每临行陈，〔行，户刚翻。陈，读曰阵。〕亲当矢石，所向有功。数年之后，渐以功业自矜，遂嗜酒淫泆，〔泆，弋乙翻，淫放也。〕肆行狂暴；或身自歌舞，尽日通宵；或散发胡服，杂衣锦彩；〔衣，于既翻。〕或袒露形体，涂傅粉黛；或乘驴、牛、橐驼、白象，不能鞍勒；或令崔季舒、刘桃枝负之而行，担胡鼓拍之；〔胡鼓，以手拍之成声。刘昫曰：腰鼓大者瓦，小者木，皆广首而纤腹，本胡鼓也。担，都甘翻。〕勋戚之弟，朝夕临幸，游行市里，街坐巷宿；或盛夏日中暴身；〔暴，读曰暴。〕或隆冬去衣驰走；从者不堪，〔去，羌吕翻。从，才用翻。〕帝居之自若。三台构木高二十七丈，〔高，居报翻。〕两栋相距二百余尺，工匠危怯，皆系绳自防，帝登脊疾走，殊无怖畏；〔脊，栋脊也。怖，普布翻。〕时复雅飱，〔复，扶又翻。飱，与舞同。〕折旋中节，〔中，竹仲翻。〕傍人见者莫不寒心。尝于道上问妇人曰：「天子何如﹖」曰：「颠颠痴痴，何成天子！」帝杀之。

     娄太后以帝酒狂，举杖击之曰：「如此父生如此儿！」帝曰：「即当嫁此老母与胡。」太后大怒，遂不言笑。帝欲太后笑，自匍匐，〔匍，音蒲。匐，莫北翻。〕以身举床，坠太于地，颇有所伤。既醒，大惭恨，使积柴炽火，欲入其中。太后惊惧，亲自持挽，强为之笑，曰：「向汝醉耳！」〔强，其两翻。为，于伪翻。〕帝乃设地席，命平秦王归彦执杖，口自责数，〔自责而数罪也。数，所具翻。〕脱背就罚，谓归彦曰：「杖不出血，当斩汝。」太后前自抱之，帝流涕苦请，乃笞脚五十，然后衣冠拜谢，悲不自胜。〔胜，音升。〕因是戒酒，一旬，又复如初。

     帝幸李后家，以鸣镝射母后崔氏，〔射，而亦翻。〕骂曰：「吾醉时尚不识太后，老婢何事！」马鞭乱击一百有余。虽以杨愔为相，使进厕筹，以马鞭鞭其背，流血浃袍。尝欲以小刀剺其腹，〔愔，于今翻。相，息亮翻。浃，即协翻。剺，力之翻，划也。〕崔季舒托俳言曰：「老小公子恶戏。」〔托为俳谐之言。〕因掣刀去之。〔掣，昌列翻。去，羌吕翻。〕又置愔于棺中，载以车。〔，音而，丧车也。〕又尝持槊走马，〔槊，色角翻。〕以拟左丞相斛律金之胸者三，金立不动，乃赐帛千段。

     高氏妇女，不问亲疏，多与之乱，或以赐左右，又多方苦辱之。彭城王浟太妃尔朱氏，魏敬宗之后也，〔浟，夷周翻。〕帝欲蒸之，不从；手刃杀之。故魏乐安王元昂，李后之姊伲也，其妻有色，帝数幸之，〔数，所角翻。〕欲纳为昭仪。召昂，令伏，以鸣镝射之百余下，〔射，而亦翻。〕凝血垂将一石，竟至于死。后啼不食，乞让位于姊，太后又以为言，帝乃止。

     又尝于众中召都督韩哲，无罪，斩之。作大镬、长锯、剉、碓之属，陈之于庭，〔镬，户郭翻。鼎大无足曰镬。〕每醉，辄手杀人，以为戏乐。〔乐，音洛。〕所杀者多令支解，或焚之于火，或投之于水。杨愔乃简邺下死囚，置之仗内，〔殿庭左右立仗。〕谓之供御囚，帝欲杀人，辄执以应命，三月不杀，则宥之。

     开府参军裴谓之上书极谏，帝谓杨愔曰：「此愚人，何敢如是！」对曰：「彼欲陛下杀之，以成名于后世耳。」帝曰：「小人，我且不杀，尔焉得名！」〔焉，音烟。〕帝与左右饮酒，曰：「乐哉！」都督王纮曰：「有大乐，亦有大苦。」〔乐，音洛。〕帝曰：「何谓也﹖」对曰：「长夜之饮，不寤国亡身陨，所谓大苦！」帝缚纮，欲斩之，思其有救世宗之功，乃舍之。〔高澄之死，王纮冒刃御贼，见一百六十二卷武帝太清二年。〕

     帝游宴东山，以关、陇未平，投杯震怒，召魏收于前，立为昭书，宣示远近，将事西行；魏人震恐，常为度陇之计，〔宇文泰识虚实，何得因西行一诏，便为度陇之计！此齐史官之华言耳。〕然实未行。一日，泣谓群臣曰：「黑獭不受我命，柰何﹖」都督刘桃枝曰：「臣得三千骑，〔骑，奇寄翻。〕请就长安擒之以来。」帝壮之，赐帛千匹。赵道德进曰：「东西两国，强弱力均，彼可擒之以来，此亦可擒之以往。桃枝妄言应诛，陛下柰何滥赏！」帝曰：「道德言是。」回绢赐之。帝乘马欲下峻岸，入于漳，〔欲入漳水。〕道德揽辔回之；帝怒，将斩之。道德曰：「臣死不恨，当于地下启先帝，论此儿酣酗颠狂，不可教训。」〔酗，吁句翻。陆德明曰：以酒为凶曰酗。〕帝默然而止。他日，帝谓道德曰：「我饮酒过，〔过，谓过多。〕须痛杖我。」道德扶之，〔扶，升栗翻，击也。〕帝走。道德逐之曰：「何物人，为此举止！」

     典御丞李集面谏，〔五代志曰。后齐制官，多循后魏之旧。尚食、尚药二局，皆有典御及丞。尚食总知御膳事，尚药总知御药事，属门下省。〕比帝于桀、纣。帝令缚置流中，〔流水中也。〕沉没久之，〔沈，持林翻。〕复令引出，〔复，扶又翻。〕谓曰：「吾何如桀、纣﹖」集曰：「向来弥不及矣！」帝又令沈之，引出，更问，如此数四，集对如初。帝大笑曰：「天下有如此痴人，方知龙逄、比干未是俊物！」〔龙逄，谏夏桀而死，比干谏殷纣而死。逄，皮江翻。〕遂释之。顷之，又被引入见，〔被，皮义翻。见，贤遍翻。〕似有所谏，帝令将出要斩。〔要，读曰腰。〕其或斩或赦，莫能测焉。

     内外憯憯，〔憯，七感翻。憯憯，痛毒之意。〕各怀怨毒；而素能默识强记，加以严断，〔断，丁乱翻。〕群下战栗，不敢为非。又能委政杨愔，愔总摄机衡，百度修敕，〔敕，理也。〕故时人皆言主昏于上，政清于下。愔风表鉴裁，为朝野所重，少历屯阨，〔尔朱屠害杨氏，唯愔得脱，潜窜累载，后归高欢，又以谗间逃隐海岛，欢访而用之。裁，才代翻。少，诗照翻。屯，陟轮翻。〕及得志，有一餐之惠者必重报之，虽先尝欲杀己者亦不问；典选二十余年，以奖拔贤才为己任。性复强记，一见皆不忘其姓名，选人鲁漫汉自言猥贱独不见识，〔选，须绢翻。复，扶又翻。猥，鄙也。〕愔曰：「卿前在元子思坊，〔元子思坊，邺城&#65533;之{名。魏侍中元子思居此，后谋西奔，被诛，时人因以名坊。〕乘短尾牝驴，见我不下，以方曲障面，我何为不识卿！」漫汉惊服。

     秋，七月，甲戌，前天门太守樊毅袭武陵，杀武州刺史衡阳王护，王琳使司马潘忠击之，执毅以归。护，畅之孙也。〔畅，武帝之弟。〕

     丙子，以陈霸先为中书监，司徒、扬州刺史，进爵长城公，余如故。

     初，余孝顷为豫章太守，〔姓谱：余姓，由余之后。〕侯瑱镇豫章，孝顷于新吴县〔汉灵帝中平中，立新吴县，属豫章郡，今洪州奉新县即其地。〕别立城栅，与瑱相拒。瑱使其从弟奫守豫章〔从，才用翻。奫，于伦翻。〕悉众攻孝顷，久不克，筑长围守之。癸酉，侯平发兵攻奫，大掠豫章，焚之，奔于建康。瑱众溃，奔湓城，依其将焦僧度。僧度劝之奔齐，会霸先使记济阳蔡景历南上，〔济，子礼翻。自建康泝流至湓城为南上。上，时掌翻。〕说瑱令降，瑱乃诣阙归罪，霸先为之诛侯平。〔说，式芮翻。降，户江翻。为，于伪翻。〕丁亥，以瑱为司空。

     南昌民熊昙朗，世为郡着姓。昙朗有勇力，侯景之乱，聚众据丰城为栅，〔南昌县带豫章郡。吴立富城县，晋武帝太康元年，更名丰城县，属豫章郡，今县在郡城南一百五十五里。昙，徒含翻。〕世祖以为巴山太守。〔元帝庙号世祖。〕江陵陷，昙朗兵力浸强，侵掠邻县。侯瑱在豫章，昙朗外示服从而阴图之，及瑱败走，昙朗获其马仗。

     己亥，齐大赦。

     魏太师泰遣安州长史钳耳康买使于王琳，〔钳耳，夷姓也，出于西羌。钳，其廉翻。孙愐曰：钳耳，西羌人，自云周王季之后，为虔仁氏，音讹为钳耳。〕琳遣长史席豁报之，且请归世祖及愍怀太子之柩；泰许之。〔江陵之陷，魏既戕元帝，遂杀愍怀太子元良。柩，音旧。〕

     八月，己酉，鄱阳王循卒于江夏，弟丰城侯泰监郢州事。〔夏，户雅翻。监，工衔翻。〕王琳使兖州刺史吴藏攻江夏，不克而死。〔琳署藏领兖州耳。〕

     魏太师泰北渡河。〔据魏纪，泰北巡，渡北河。〕

     魏以王琳为大将军、长沙郡公。

     魏江州刺史陆腾讨陵州叛獠，〔五代志：隆山郡，西魏置陵州，今陵井监是也。江州亦置于隆山郡之隆山县。獠，鲁皓翻。〕獠因山为城，攻之难拔。腾乃陈伎乐于城下一面，〔伎，渠绮翻。〕獠弃兵，携妻子临城观之，腾潜师三面俱上，斩首万五千级，遂平之。〔唐柴绍破吐谷浑亦用此术。上，时掌翻。〕腾，俟之玄孙也。〔陆俟事魏太武帝，及文成帝之初立，以子丽诛宗爱功封王。〕

     庚申，齐主将西巡，百官辞于紫陌，帝使抬骑围之，〔骑兵执抬者为抬骑。抬，色角翻。骑，奇寄翻。〕曰：「我举鞭，即杀之。」日晏，帝醉不能起。黄门郎是连子畅曰：〔是连，亦夷姓也。魏书官氏志：内入诸姓有是连氏。〕「陛下如此，群臣不胜恐怖。」〔胜，音升。怖，普布翻。〕帝曰：「大怖邪！若然，勿杀。」〔若然，犹云若如此也。〕遂如晋阳。

     九月，壬寅，改元，大赦。以陈霸先为丞相、录尚书事、镇卫大将军、扬州牧、义兴公。〔自长城县公进封义兴郡公。按陈书帝纪，「义」当作「吴」。〕以吏部尚书王通为右仆射。

     突厥木杆可汗假道于凉州以袭吐谷浑，魏太师泰使凉州刺史史宁帅骑随之，至番禾，〔番禾县，汉属张掖郡，魏分置番禾郡。如淳曰：番，音盘。隋废番禾郡为番禾县，属凉州；唐天宝三年，改为天宝县。厥，九勿翻。杆，公旦翻。可，从刊入声。汗，音寒。吐，从暾入声。谷，音浴。帅，读曰率。骑，奇寄翻。〕吐谷浑觉之，奔南山。木杆将分兵追之，宁曰：「树敦、贺真二城，吐谷浑之巢穴也，拔其本根，余众自散。」木杆从之。木杆从北道趣贺真，宁从南道趣树敦。〔树敦城，在曼头山北，吐谷浑之旧都也。周穆王时，犬戎树惇居之，因以名城。祭公谋父所谓「犬戎树惇，能帅旧德」者也。趣，七喻翻。〕吐谷浑可汗〔【章：十二行本「汗」下有「夸吕」二字；乙十一行本同；孔本同；张校同。】〕在贺真，使其征南王将数千人守树敦。〔将，即亮翻。〕木杆破贺真，获夸吕妻子；宁破树敦，虏征南王；还，与木杆会于青海，〔吐谷浑中有青海，周回千余里，海中有弓钆。每冬冰合，以良牝马置此山，至来春收之，牝马皆有孕，生驹，号为龙种，必多骏异，日行千里。〕木杆叹宁勇决，赠遗甚厚。〔遗，于季翻。〕

     甲子，王琳以舟师袭江夏；冬，十月，壬申，丰城侯泰以州降之。

     齐发山东寡妇二千六百人以配军，有夫而滥夺者什二三。

     魏安定文公宇文泰还至牵屯山而病，〔北巡而还也。杜佑曰：牵屯在平凉郡高平县，亦曰汧屯山，今谓之笄头山。〕驿召中山公护。护至泾州，见泰，泰谓护曰：「吾诸子皆幼，外寇方强，天下之事，属之于汝，〔属，之欲翻；下所属同。〕宜努力以成吾志。」乙亥，卒于云阳。〔年五十。云阳县，汉属冯翊，魏收志属北地郡；后周置云阳郡，有云阳宫。〕护还长安，发丧。泰能驾御英豪，得其力用，性好质素，不尚虚饰，明达政事，崇儒好古，凡所施设，皆依仿三代而为之。〔好，呼到翻。〕丙子，世子觉嗣位，为太师、柱国、大耱宰，出镇同州，〔宇文泰辅政多居同州，以其地扼关、河之要，齐人或来侵轶，便于应接也。〕时年十五。

     中山公护，名位素卑，虽为泰所属，而群公各图执政，莫肯服从。护问计于大司寇于谨，谨曰：「谨早蒙先公非常之知，恩深骨肉，今日之事，必以死争之。若对众定策，公必不得让。明日，群公会议，谨曰：「昔帝室倾危，非安定公无复今日。〔谓魏孝武帝为高欢所逼，遁逃入关，宇文泰迎而辅之，以立国于关右。复，扶又翻。〕今公一旦违世，嗣子虽幼，中山公亲其兄子，兼受顾托，军国之事，埋须归之。」辞色抗厉，众皆悚动。〔抗厉，举声高亢，且正色严厉也。〕护曰：「此乃家事，护虽庸昧，何敢有辞。」谨素与泰夷，护常拜之，至是，谨起而言曰：「公若统理军国，谨等皆有所依。」遂再拜。群公迫于谨，亦再拜，于是众议始定。护纲纪内外，抚循文武，人心遂安。

     十一月，辛丑，丰城侯泰奔齐，齐以为永州刺史。〔南方以零陵郡为永州。齐以泰为永州刺史，未知此永州置于何地。〕诏征王琳为司空，〔此齐诏也。〕琳辞不至，留其将潘纯陀监郢州，〔监，工衔翻。〕身还长沙。魏人归其妻子。

     壬子，齐主诏以「魏末豪杰纠合乡部，因缘请托，各立州郡，离大合小，公私烦费，丁口减于畴日，〔畴日，犹言昔日。〕守令倍于昔时。且要荒向化，〔要荒，引古要服、荒服为言。要者，要结好信而从服之。荒者，言其来服荒忽无常也。要，一遥翻。〕旧多浮伪，百室之邑，遽立州名，三户之民，空张郡目，〔此谓梁末所置州郡在江、淮之间者也。〕循名责实，事归焉有。」〔焉，于虔翻，何也。〕于是并省三州，一百五十三郡。〔【章：十二行本「郡」下有「五百八十九县、三镇、二十六戍」十二字；乙十一行本同；孔本同；退斋校同。】〕〔考异曰：北史作「五十六郡」。今从齐书。〕

     诏分江州四郡置高州。〔四郡，盖临川、安成、豫宁、巴山，以其地在南江之西，负山面水，据高临深，因名高州。〕军〔【章：十二行本「军」上有「以明威将」四字；乙十一行本同；孔本同；退斋校同。】〕黄法鳓为刺史，镇巴山。〔鳓，巨俱翻。宋白曰：梁大同二年分庐陵之兴平、临川之新建二县，立西宁、巴山二县，合其县立为巴山郡。其郡古迹在抚州崇仁县巴山之北。〕

     十二月，壬申，以曲江侯勃为太保。

     甲申，魏葬安定文公。丁亥，以岐阳之地封世子觉为周公。〔岐阳，即扶风之地。昔周兴于岐周，因为国号。宇文辅魏，仿周以立法制，故魏朝之臣以周封之，将禅代也。〕

     初，侯景之乱，临川民周续起兵郡中，〔临川，汉豫章郡南城县之地，后汉分南城北境为临汝县，吴孙亮太平二年，分豫章之东部南城、临汝二县置临川郡，隋、唐为抚州。〕始兴王毅以郡让之而去。续部将皆郡中豪放，多骄横，〔将，即亮翻；下同。横，户孟翻。〕续裁制之，诸将皆怨，相与杀之。续宗人迪，勇冠军中，〔冠，古玩翻。〕众推为主。迪素寒微，恐郡人不服，以郡周敷族望高显，折节交之，〔折，而设翻。〕敷亦事迪甚谨。迪据上塘，〔「上塘」，下卷作「工塘」，必有一误。按陈书周迪传，「工」字为是。〕敷据故郡，朝廷以迪为衡州刺史，领临川内史。〔以临川内史带衡州刺史耳。〕时民遭侯景之乱，皆弃农业，群聚为盗，唯迪所部独务农桑，各有赢储，政教严明，〔教，谓教令，州郡下令谓之教。〕征敛必至，〔敛，力赡翻。〕余郡乏绝者皆仰以取给。〔仰，牛向翻。〕迪性质朴，不事威仪，居常徒跣，虽外列兵卫，内有女伎，挼绳破篾，傍若无人，〔伎，渠绮翻。挼，奴禾翻。蔑，莫结翻，竹筠也。〕讷于言语而襟怀信实，临川人皆附之。

     齐自西河总秦戍筑长城。〔考异曰：去岁六月己云筑长城，而地名，长、短不同，不知与此为一事为二事。北齐书、北史皆然。今两存之。〕东至于海，前后所筑东西凡三千余里，率十里一戍，其要害置州镇，凡二十五所。

     魏宇文护以周公幼弱，欲早使正位以定人心，庚子，以魏恭帝诏禅位于周，〔魏道武帝以晋孝武太元二十一年改元皇始，历十二世至孝武帝永熙三年西迁，魏遂分为东、西。西魏又历三世，凡十五世，一百六十年而亡。〕使大宗伯赵贵持节奉册，济北公迪致皇帝玺绂；恭帝出居大司马府。〔济，子礼翻。玺，斯氏翻。绂，音弗。〕

