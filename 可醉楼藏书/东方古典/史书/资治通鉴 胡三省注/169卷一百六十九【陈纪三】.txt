卷第一百六十九【陈纪三】起昭阳协洽（癸未），尽柔兆淹茂（丙戌），凡四年。

     世祖文皇帝下

     天嘉四年〔（癸未、五六三）〕

     春，正月，齐以太子少傅魏收兼尚书右仆射。时齐主终日酣饮，朝事专委侍中高元海。〔酣，户甘翻。朝，直遥翻；下同。〕元海庸俗，帝亦轻之；以收才名素盛，故用之。而收畏懦避事，寻坐阿纵，除名。〔考异曰：北齐书帝纪，「正月，乙亥，收为仆射，奾卯，除名。」相去五日，不容如此之速，恐误，今去其日。〕

     兖州刺史毕义云作书与高元海，论叙时事，元海入宫，不觉遣之。给事中李孝贞得而奏之，帝由是疏元海，以孝贞兼中书舍人，征义云还朝。和士开复谮元海，〔复，扶又翻。〕帝以马鞭棰元海六十，责曰：「汝昔教我反，〔事见上卷二年。棰，止翻。〕以弟反兄，几许不义！以邺城兵抗并州，几许无智！」〔几，居岂翻。〕出为兖州刺史。

     甲申，周迪众溃，脱身踰岭，奔晋安，〔临川郡南城县有东兴岭，通晋安。〕依陈宝应。官军克临川，获迪妻子。宝应以兵资迪，留异又遣子忠臣随之。

     虞寄与宝应书，以十事谏之曰：「自天厌梁德，英雄互起，人人自以为得之，然夷凶翦乱，四海乐推者，陈氏也；〔乐，音洛。〕岂非历数有在，惟天所授乎！一也。以王琳之强，侯瑱之力，进足以摇荡中原，争衡天下，退足以屈强江外，〔瑱，他甸翻，又音镇。屈，其勿翻。强，其两翻。〕雄张偏隅；〔张，知亮翻。〕然或命一旅之师，或资一士之说，琳则瓦解冰泮，投身异域，瑱则厥角稽颡，〔书泰誓曰：若崩厥角。言如角之崩也。孟子曰：若崩厥角稽首。文虽小异，意则大同。此止言厥角稽颡，当以颠蹶之蹶为义。说，式芮翻。稽，音启。〕委命阙庭，斯又天假其威而除其患。二也。今将军以藩戚之重，〔陈编宝应于属籍，故云然。〕东南之众，尽忠奉上，湏力勤王，岂不勋高窦融，〔窦融以河西归汉，累世贵盛。〕宠过吴芮，〔吴芮以长沙奉汉，高祖贤之，制诏御史：「长沙王忠，其定着令，」至传国五世。〕析珪判野，〔杨雄解嘲曰：折人之珪。师古注云：析，分也。判，亦分也。判野，谓画野分土，君国子民而传之后世也。〕南面称孤乎！三也。圣朝弃瑕忘过，宽厚得人，至于余孝顷、潘纯陀、李孝钦、欧阳頠等，〔朝，直遥翻。高祖永定元年，欧阳頠为周文育所禽。潘纯陀、李孝钦，皆王琳将也。孝钦及余孝顷，二年为周迪所禽，纯陀盖琳败而归陈也。頠，鱼委翻。〕悉委以心腹，任以爪牙，胸中豁然，曾无纤芥。况将军衅非张绣，罪异毕谌，〔张绣杀曹操之子，其后归操，操，厚待之。事见汉献帝纪。又，操为兖州，以毕谌为别驾。张邈以兖州叛，劫谌母弟妻子，操谢遣之。谌，顿首言无二心，既出，遂亡去。及破吕布，谌生得，众为之惧。操曰：「夫人孝于亲者，岂有不忠于君乎！吾所求也。」以为鲁相。衅，许觐翻。谌，氏壬翻。〕当何虑于危亡，何失于富贵！四也。方今周、齐邻睦，境外无虞，并兵一向，匪朝伊夕，非刘、项竞逐之机，楚、赵连从之势；〔从，子容翻。〕何得亥容高拱，坐论西伯哉！五也。〔范晔论隗嚣曰：若嚣命会符运，敌非天力，虽坐论西伯，岂为过哉！注云：言不遇光武为敌，则不谢西伯也。〕且留将军狼顾一隅，亟经摧饂，〔亟，去吏翻，频数也。〕声实亏丧，胆气衰沮。其将帅首鼠两端唯利是视，孰能被坚执锐，长驱深入，系马埋轮，奋不顾命，以先士卒者乎！六也。〔丧，息浪翻。沮，在吕翻。将，即亮翻。帅，所类翻。被，皮义翻。先，悉荐翻。〕将军之强，孰如侯景﹖将军之众，孰如王琳﹖武皇灭侯景于前，今上摧王琳于后，此乃天时，非复人力。〔复，扶又翻。〕且兵革已后，民皆厌乱，其孰能弃坟墓，捐妻子，出万死不顾之计，从将军于白刃之间乎！七也。历观前古，子阳、季孟，颠覆相寻；余善、右渠，危亡继及。〔及阳，公孙述字；季孟，隗嚣字。二人事见汉光武纪。余善、右渠事见汉武帝纪。〕天命可畏，山川难恃。况将军欲以数郡之地当天下之兵，以诸侯之资拒天子之命，强弱逆顺，可得侔乎！八也。且非我族类，其心必异；〔左传季文子引史件之言。〕不爱其亲，岂能及物！留将军身縻国爵，子尚王姬，〔易曰：我有好爵，吾与尔縻之。子尚王姬谓异子贞臣尚主也。〕犹且弃天属而不顾，背明君而孤立，危急之日，丰能同忧共患，不背将军者乎！〔背，蒲妹翻。〕至于师老力屈，惧诛利赏，必有韩、智晋阳之谋，张、陈井陉之势。九也。〔韩、智事见一卷周威烈王二十三年。张、陈事始秦二世三年，终汉高帝三年。陉，音刑。〕北军万里远鬬，锋不可当。〔兵自建康来，建于晋安为北，故曰北军。万里远鬬者，无反顾之心，有必死之志，故其锋不可当。〕将军自战其地，人多顾后；众寡不敌，将帅不侔。师以无名而出，事以无机而动，以此称兵，〔称，犹举也。〕未知其利。十也。为将军计，莫若绝亲留氏，〔宝应娶留异之女为妻。〕释〔【章：十二行本「释」上有「遣子入质」四字；乙十一行本同；孔本同；张校同；退斋校同。】〕甲偃兵，一遵诏旨。方令藩维尚少，〔少，诗沼翻。〕皇子幼冲，凡豫宗族，皆蒙宠树。况以将军之地，将军之才，将军之名，将军之势，而克修藩服，北面称臣，宁与刘泽同年而语其功业哉！〔刘泽，汉高祖疏属，事见十三卷汉高后七年。〕寄感恩怀德，不觉狂言，斧钺之诛，其日如荠。」〔荠，齐济翻。〕宝应览书大怒。或谓宝应曰：「虞公病势稍笃，言多错谬。」宝应意乃小释，亦以寄民望，故优容之。

     周梁躁公侯莫陈崇从周主如原州。〔谥法：好变动民曰躁。〕帝夜还长安，人窃怪其故，崇谓所亲曰：「吾比闻术者言，晋公今年不利，车驾今忽夜还，不过晋公死耳。」〔比，毗至翻。宇文护封晋公。〕或发其事。乙酉，帝召诸公于大德殿，面责崇，崇惶恐谢罪。其夜，耱宰护遣使将兵就崇第，逼令自杀，〔护当恐惧修省，引咎避权，不当专杀功臣。使，疏吏翻。将，即亮翻。〕葬如常仪。

     壬辰，以高州刺史黄法鳓为南徐州刺史，临川太守周放为南豫州刺史。〔五代志：高凉郡，梁置高州。南豫州，时治宜城。鳓，巨俱翻。〕

     周主命司宪大夫拓跋迪〔唐六典：御史大夫，奏官。历晋、宋、齐、梁、陈、后魏、北齐、后周，并不置大夫，而以中丞为台主。后周秋官置司宪中大夫二人，掌丞司寇之法，以左右刑罚，盖比御史中丞之职也。〕造大律十五篇。〔【章：十二行本「篇」下有「二月庚子颁行之」七字；乙十一行本同；孔本同；张校同；退斋校同。五代志：周造大律凡二十五篇：一到名，二法例，三祀享，四朝会，五婚姻，六户禁，七水火，八兴缮，九卫宫，十市廛，十一鬬竞，十二劫盗，十三贼叛，十四毁亡，十五断狱。当从志作「二十五篇」。〕其制罪：一曰杖刑，自十至五十；二曰鞭刑，自六十至百；三曰徒刑，自一年至五年；四曰流刑，自二千五百里至四千五里；五曰死刑，磬、绞、斩、枭、裂；〔古者公族有罪，磬于甸人。郑玄曰：悬缢杀之曰磬。绞吏，全其身首。斩者，殊死。枭者，挂其首于木上。裂者，车裂。枭，坚尧翻。〕凡二十五等。〔五刑之属各有五，合二十五等。〕

     庚戌，以司空南徐州刺史侯安都为江州刺史。

     辛酉，周诏：「大耱宰晋国安，亲则懿昆，〔昆，兄也。〕任当元辅，自今诏诰及百司文书，并不得称公名。」护抗表固让。

     三月，乙丑朔，日有食之。

     齐诏司空斛律光督步骑二万，筑勋掌城于轵关；〔五代志：轵关，在河内郡王屋县。骑，奇寄翻。轵，音只。〕仍筑长城二百里，置十二戍。

     丙戌，齐以兼尚书右仆射赵彦深为左仆射。〔「左仆射」，当作「右仆射」，盖先是兼官，今正除右仆射也。〕

     夏，四月，乙未，周以柱国达奚武为太保。

     周主将视学，以太傅燕国公于谨为三老。〔燕，因肩翻。〕谨上表固辞，不许，仍赐以延年杖。戊午，帝幸太学。谨入明，帝迎拜于明屏之间，谨答拜。有司设三老席于中楹，南向。太师护升阶，设几，谨升席，南面凭几而坐。大司马豆卢宁升阶，下舄。帝升阶，立于斧扆之前，西面。〔扆，屏风也。斧扆，画文为斧形。扆，于岂翻。〕有司进馔，帝跪设酱豆，〔酱，食味之主。古之养老，执酱而馈，今跪而设豆。〕亲为之袒割。〔为，于伪翻。袒割，袒而割性也。〕谨食毕，帝亲跪授爵以酳。〔酳，羊晋翻；以酒漱口也。〕有司撤讫，帝北面立而访道。谨起，立于席后，对曰：「木受绳则正，后从谏则圣。〔书傅说告高宗之言。〕明王虚心纳谏以知得失，天下乃安。」又曰：「去食去兵，信不可去；〔论语孔子答子贡之言。去，羌吕翻。〕愿陛下守信勿失。」又曰：「有功必赏，有罪必罚，则为善者日进，为恶者日止。」又曰：「言行者，立身之基，〔行，下孟翻。〕愿陛下三思而言，九虑而行，勿使有过。天子之过，如日月之食，人莫不知，愿陛下慎之。」帝再拜受言，谨答拜。礼成而出。〔三代而下，视学、养老、乞言之礼，唯汉明帝、周武帝行之。〕

     司空侯安都恃功骄横，〔横，户孟翻。〕数聚文武之士骑射赋诗，〔数，所角翻；下又数同。骑，奇寄翻。〕斋中宾客，动至千人。部下将帅，多不遵法度，检问收摄，〔摄，录也，捕也。将，即亮翻。帅，所类翻。〕辄奔归安都。上性严整，内衔之，安都弗之觉。每有表启，封讫，有事未，尽，开封自书之云：「又启芋事。」及侍宴，酒酣，或箕踞倾倚。常陪乐游园禊饮，〔乐，音洛。〕谓上曰：「河如作临川王时﹖」上不应。安都再三言之。上曰：「此虽天命，抑亦明公之力。」宴讫，启借供帐水饰，欲载妻妾于御堂宴饮。上虽许之，意甚不怿。明日，安都坐于御座，宾客居群臣位，称觞上寿。〔上，时掌翻。〕会重云殿灾，安都帅将士带甲入殿，下甚恶之，阴为之备。〔此皆日前事，史历叙安都致败之由。重，直龙翻。恶，乌路翻。〕

     及周迪反，朝议谓当使安都讨之，〔朝，直遥翻；下同。〕而上更使吴明彻。〔更，工衡翻。〕又数遣台使按问安都部下，检括亡叛。〔使，疏吏翻。〕安都遣其别驾周弘实自托于舍蔡景历，〔蔡景历为中书舍人，自武帝以来，特蒙亲任，盖陈朝事权皆在书也。〕并问省中事。景历录其状，具奏之，因希旨称安都谋反。上虑其不受召，故用为江州。

     五月，安都自京口还建康，部伍入于石头。六月，帝引安都宴于嘉德殿，又集其部下将帅会于尚书朝堂，于坐收安都，囚于嘉德西省，〔坐，徂卧翻。〕又收其将帅，尽夺马仗而释之。因出蔡景历表，以示于朝，乃下诏暴其罪恶，明日，赐死，宥其妻子，资其丧。

     初，高祖在京口，〔高祖与王僧辩既平台城，出镇京口。〕尝与诸将宴，杜僧明、周文育、侯安都为寿，〔春觞上寿也。〕各称功伐。积功曰伐。〕高祖曰：「卿等悉良将也，而并有所短。杜公志大而识闇，狎于下而骄于上；周侯交不择人，而推心过差；侯郎帒诞而无厌，轻佻而肆志；〔厌，于盐翻。佻，他雕翻。〕并非全身之道。」卒皆如其言。〔「知臣莫若君」，诚哉是言也。卒，子恤翻。〕

     乙卯，齐主使兼散骑常侍崔子武来聘。〔散，悉亶翻。骑，奇寄翻；下同。〕

     齐侍中、开府仪同三司和士开有宠于齐主，齐主外朝视事，或布内宴赏，须臾之间，不得与士开相见，或累日不归，一日数入；或于还之后，俄顷即追，未至之间，连骑督趣。〔趣，读曰促。〕奸谄百端，宠爱日隆，前后赏赐，不可胜纪。每侍左右，言辞容止，极诸鄙亵；以夜继昼，无复君臣之礼。常谓帝曰：「自古帝王，尽为灰土，〔尧舜、桀纣，竟复何异！陛下宜及少壮，极意为乐，纵横行之。〔胜，音升。复，扶又翻。少，诗照翻。乐，音洛。纵，子容翻。〕一日取快，可敌千年。国事尽付大臣，何虑不办，无为自勤约也！」帝大悦。于是委赵彦深掌官爵，元文遥掌财用，唐邕掌外、骑兵，〔外兵及骑兵也。勃海王欢相魏，丞相府外兵曹、骑兵曹分掌兵马。及文宣受禅，诸司咸归尚书，惟此二曹不废，谓之外兵省、骑兵省。据和士开传，时委邕掌外兵，白建掌骑兵。〕信都冯子琮、胡长粲掌东宫。帝三四日一视朝，书数字而已，〔朝，直遥翻。〕略无所言，须臾罢入。长粲，僧敬之子也。〔胡僧敬见一百五十八卷梁武帝大同七年。〕

     帝使士开与胡后握槊。河南康献王孝瑜谏曰：「皇后天下之母，岂可与臣下接手！」孝瑜又言：「赵郡王叡，其父死于非命，〔叡父琛，勃海王欢之弟也，乱欢后庭，因杖而毙。〕不可亲近。」〔近，其靳翻。〕由是叡乃士开共谮之。士开言孝瑜奢僭，叡言「山东唯闻河南王，不闻有陛下。」〔齐主多居晋阳，在山西；司、冀、定、殷、瀛、沧之地，皆在山东。〕帝由是忌之。大怒。庚申，顿饮孝瑜酒三十七杯。〔饮，于禁翻。〕孝瑜体肥大，腰带十围，帝使左右娄子彦载以出，酖之于车，至西华门，烦躁投水而绝。〔躁，则到翻。〕赠太尉、录尚书事。诸侯在宫中者，莫敢举声，唯河间王孝琬大哭而出。〔孝琬，孝瑜之弟也。〕

     秋，七月，戊辰，周主幸原州。

     八月，辛丑，齐以三台宫为大兴圣寺。

     九月，壬戌，广州刺史阳山穆公欧阳頠卒，诏子纥袭父爵位。〔阳山郡公。五代志：南海郡含渥县，梁置阳山郡。为欧阳纥不就征、阻兵而反张本。頠，鱼委翻。纥，下没翻。〕

     甲子，周主自原州登陇。〔登陇坂也。〕

     周迪复越东兴岭为寇，〔东兴岭，在临川郡南城县界。唐志，抚州南城县，武德四年，析置永城、东兴二县，七年省。沈约曰：东兴县，吴立，属临川郡。复，扶又翻。〕辛未，诏护军章昭达将兵讨之。〔昭达时为护军将军。〕

     丙戌，周主如同州。

     初，周人欲与突厥木杆可汗连兵伐齐，〔厥，九勿翻。杆，公旦翻。可，从刊入声。汗，音寒。〕许纳其女为司，遣御伯大夫杨荐〔唐六典曰：后周天官新置御伯中大夫二人，天子出入则于左右，大祭祀盥洗月钊授巾。武帝改御伯为纳言，盖侍中之职也。宣帝末，又别置侍中加官。〕及左武伯太原王庆〔左武伯，盖待卫之官，注见后。〕往结之。齐人闻之惧，亦遣使求婚于突厥，赂遗甚厚。〔使，疏吏翻。遗，于季翻。〕木杆贪齐币重，欲执荐等送齐。荐知之，责木杆曰：「太祖昔与可汗共敦邻好，〔好，呼到翻。〕蠕蠕部落数千来降，太祖悉以付可汗使者，以快可汗之意，〔事见一百六十六卷梁敬帝绍泰元夫。襦，人兖翻。降，户江翻。〕如何今日遽欲背恩忘义，独不愧鬼神乎﹖」〔背，蒲妹翻。〕木杆惨然良久曰：「君言是也。吾意决矣，当相与共平东贼，然后遣女。」荐等复命。〔考异曰：典略在保定二年。按王庆传云，是岁乃兴入并之役。故置于此。〕

     公卿请发十万击齐，柱国杨忠独以为得万骑足矣。」戊子，遣忠将步骑一万，与突厥自北道伐齐，又遣大将军达奚武帅步骑三万，自南道出平阳，期会于晋阳。〔忠将，即亮翻，又音如字，领也。骑，奇寄翻。帅，读曰率；下同。〕

     冬，十一月，辛酉，章昭达大破周迪。迪脱身潜窜山谷，民相与匿之，虽加诛戮，无肯言者。

     十二月，辛卯，周主还长安。〔自陇上还。〕

     丙申，大赦。

     章昭达进军，度岭，趣建安，讨陈宝应，〔趣，七喻翻。〕诏益州刺史余孝顷〔梁元帝之世，益州之地巳入于周，陈命余孝顷遥领益州刺史耳。〕督会稽、东阳、永嘉诸军自东道会之。〔会，工外翻。〕

     是岁，初祭始兴昭烈王于建康，用天子礼。〔帝嗣高祖，以子伯茂奉始兴昭烈王之祀。今初以天子礼祀之，非礼也。〕

     周杨忠拔齐二十余城。齐人守陉岭之隘，〔唐志：代州鴈门县有陉关、西陉关。陉，音刑。隘，乌懈翻。〕忠击破之。突厥木杆、地头、步离三可汗以十万骑会之。〔木杆分国为三部：木杆牙帐居都斤山，地头可汗统东方，步离可汗统西方。厥，九勿翻。杆，公旦翻。〕己丑，自恒州三道具入。〔恒，户登翻。〕时大雪数旬，南北千余里，平地数尺。齐主自邺倍道赴之，戊午，至晋阳。斛律光将步兵〔【章：十二行本「兵」作「骑」；乙十一行本同；孔本同。】〕三万屯平阳。〔拒达奚武之兵也。〕己未，周师及突厥逼晋阳。齐主畏其强，戎服帅宫人欲东走避之。赵郡王叡、河间王孝琬叩马谏。孝琬请委叡部分，〔分，扶问翻。〕必得严整。帝从之，命六军进止皆取叡节度，而使并州刺史段韶总之。〔委叡部分而段韶总其事。〕

     五年〔（甲申、五六四）〕

     春，正月，庚申朔，齐主登北城，〔晋阳北城也。〕军容甚整。突厥咎周人曰：「尔言齐乱，故来伐之。今齐人眼中亦有铁，何可当邪！」〔厥，九勿翻。邪，音耶。〕

     周人以步卒为前锋，从西山下去城二里许。诸将咸欲逆击之，〔将，即亮翻。〕段韶曰：「步卒力势，自当有限。今积雪既厚，逆战非便，不如陈以待之彼劳我逸，破之必矣。」既至，齐悉其锐师鼓噪而出。突厥震骇，引上西山，不肯战，〔陈，读曰阵。上，时掌翻。〕周师大败而还。〔还，从宣翻，又如字；下同。〕突厥引兵出塞，纵兵大掠，自晋阳以往七百余里，人畜无遗。〔谓晋阳以北七百余里。畜，许救翻。〕段韶追之，不敢逼。突厥还至陉岭，冻滑，乃毡以度，胡马寒瘦，膝已下皆无毛；比至长城，〔陉，音刑。比，必利翻。长城，即文宣所筑者。〕马死且尽，截抬杖之以归。

     达奚武至平阳，未知忠退。斛光与书曰：「鸿鹄已翔于寥廓，罗者犹视于沮泽。」〔汉司马相如难蜀父老曰：焦明已翔乎寥廓，罗者犹视乎薮泽。沮，将预翻。〕武得书，亦还。光逐之，入周境，获二千余口而还。

     光见帝于晋阳，帝以新遭大寇，抱光头而哭。任城王湝进曰：「何至于此！」乃止。〔见，贤遍翻。湝，音皆，又户皆翻。〕

     初，齐显祖之世，周人常惧齐兵西渡，每至冬月，守河淮冰。及世祖即位，嬖幸用事，朝政渐紊，〔嬖，卑义翻，又博计翻。朝，直遥翻。紊，音问。〕齐人椎冰以备周兵之逼。斛律光忧之，曰：国家常有吞关。陇之志，今日至此，而唯翫声色乎！」

     辛巳，上祀南郊。

     二月，庚寅朔，日有食之

     初，齐显祖命群官刊定魏麟趾格为齐律，〔见一百六十三卷梁简文帝大宝元年。〕久而不成。时军国多事，决狱罕依律文，相承谓之「变法从事」。世祖即位，思革其弊，乃督修律令者，至是而成，律十二篇，〔五代志：齐律十二篇：一名例，二禁卫，三婚，户四擅兴，五违制，六诈伪，七鬬讼，八贼盗，九捕断，十毁损，十一貛牧，十二杂律。〕令四十卷。其刑名有五：一曰死，重者轘之，〔轘，胡惯翻；即车裂也。〕次枭首，次斩，次绞；二曰流，投边裔为兵；三曰刑，自五岁至一岁；四曰鞭，自百至四十；五曰杖，自三十至十；凡十五等。〔死四等，流一，刑五等，鞭五等，杖三等，通十八等。今曰凡十五等，通鉴依五代志「大凡为十五等」之文也。枭，坚尧翻。〕其流外〔【章：十二行本「外」作「内」；乙十一行本同；孔本同。】〕官及老、小、阉、痴〔老者、小者、阉者、痴者与流外官皆赎。郑玄曰：阉，精气闭藏者。痴，不慧也。〕并过失应赎者，皆以绢代金。三月，辛酉，班行之，因大赦。〔赦其宿罪，此后有犯者，皆以法令施行。〕是后为吏者始守法令。又槉仕门子弟常讲习之，〔仕门，谓入仕之家。〕故齐人多晓法。

     又令民十八受田输租调，二十充兵，六十免力役，六十六还由，免租调。一夫受露田八十亩，〔杜佑曰：不栽树者，谓之露田。调，力吊翻；下夫调、牛调同。〕妇人四十亩，奴婢依良人，〔言奴婢受田依良人亩数。〕牛受六十亩。〔按五代志，丁牛一头受田六十亩，限止四年。丁牛者，胜耕之牛，牧牛者得受其田。〕大率一夫一妇调绢一匹，绵八两，垦租二石，义租五斗；奴婢准良人之半；〔奴婢者，官常役其力，故所调半于良人。〕牛调二尺，垦租一斗，义租五升。垦租送台，义租纳郡以备水旱。〔调，力吊翻。〕

     己巳，齐群盗田子礼等数十人，共劫太师彭城景思王浟为主，诈，称使者，径向浟第，至内室，称敕，牵浟上马，临以白刃，欲引向南殿。浟大呼不从，〔浟，夷周翻。使，疏吏翻。上，时掌翻。呼，火故翻。〕盗杀之。

     庚辰，周初令百官执笏。〔记玉藻曰：史进象笏，书思对佥。注云：意所思念，将以告君者也。对，所以对君也。命，所受命也。书之于笏，为失忘也。又曰：凡有指画于君前者用笏，造受命于君前用笏。笏，毕用也，因饰焉。笏度一尺有六寸，其中博三寸，其杀六分而去一。应劭曰：昔荆轲逐秦王，其后诣者持匕首以备不虞，从此侍官皆执刀剑。高祖偃武修文，始制手版代焉。隋志曰：中世以来，唯八座尚书执笏。笏者，白笔缀其头，紫囊裹之。其余公卿，但执手板，谓之笔笏，盖以记事受言。西魏以降，通手象牙，五品已上，前挫后直，五品已上，前挫后屈；武德已来，一例上圆下方。开元八年，诸笏三品已上，前诎后直，五品以上，前诎后挫，并用象；九品已上，任用竹木，上挫下方；男以上听依品爵执笏；假版官亦依此例。〕

     齐以斛律光为司徒，武兴王普为尚书左仆射。普，归彦之兄子也。甲申，以冯翊王润为司空。

     夏，四月，辛卯，齐主使兼散骑常侍皇甫亮来聘。〔散，悉亶翻。骑，奇寄翻。〕

     庚子，周主遣使来聘。〔使，疏吏翻。〕

     癸卯，周以邓公河南窦炽为大宗伯。五月，壬戌，封世宗之子贤为毕公。

     甲子，齐主还邺〔自晋阳还。〕

     壬午，齐以赵郡王叡为录尚书事，前司徒娄叡为太尉。甲申，以段韶为太师。丁亥，以任城王湝为大将军。〔湝，户皆翻，又音皆。〕

     壬辰，齐主如晋阳。

     周以太保达奚武为同州刺史。

     六月齐主杀乐陵王百年。时白虹晖日两重，〔重，直龙翻。〕又横贯而不达，赤星见，齐主欲以百年厌之。〔见，贤遍翻。厌，于謟翻。〕会博陵人贾德冑教百年书，百年尝作数敕字，德冑封以奏之。帝发怒，使召百年。百年自知示免，割带玦留与其妃斛律氏，见帝于凉风堂。〔见，贤遍翻。〕使百年书敕字，验与德冑所奏相似，遣左右乱捶之，又令曳之遶堂行且捶，所过血皆遍地，气息将尽，乃斩之，〔孝昭杀文宣子，武成又杀孝昭之子，天之报应固不爽，遗言谆谆，竟何益哉！捶，止橤翻。〕弃诸池，池水尽赤。妃把玦哀号不食，〔号，户高翻。〕月余亦卒，玦犹在手，拳不可开；其父光自擘之，乃开。〔擘，博厄翻，分擘也。〕

     庚寅，周改御伯为纳言。

     初，周太祖之从贺拔岳在关中也，遣人迎晋公护于晋阳。〔梁武帝中大通二年，宇文泰从贺拔岳入关。按下护答母书云：「违离膝下，三十五年，」逆而数之，正在是年。〕护母阎氏及周主之姑皆留晋阳，〔周主之姑，盖宇文泰之妹也。〕齐人以配中山宫。〔中山宫，慕容氏之故宫，自魏以来，以为别宫。〕乃护用事，遣间使人齐求之，莫知音息。〔间，古苋翻。音息，犹今人言信息也。使，疏吏翻；下同。〕齐遣使者至玉壁，求通互市。护欲访求母、姑，使司马下大夫尹公正至玉壁，与之言，〔司马下大夫，即军司马之职。〕使者甚悦。勋州刺史韦孝宽获关东人，复纵之，因致书，为言西朝欲通好之意。〔复，扶又翻，又音如字。为，于伪翻。好，呼到翻；下同。周在关西，故称西朝。朝，直遥翻。〕是时，周人以前攻晋阳不得志，谋与突厥再伐齐。〔厥，九勿翻。〕齐主闻之，大惧，许遣护母西归，且求通好，先遣其姑归。

     秋，八月，丁亥朔，日有食之。

     周遣柱国杨忠〔【章：十二行本「忠」下有「将兵」二字；乙十一行本同；孔本同。】〕会突厥伐齐，至北河而还。〔水经：河水东径沃野城南，又北屈而为南河出焉。河水又北，迤西溢于窳浑县故城东，又屈而东流为北河，东径高阙南。还，从宣翻，又音如字。〕

     戊子，周以齐公宪为雍州牧，〔雍，于用翻。〕宇文贵为大司徒。九月，丁巳，以卫公直为大司空。追录佐命元功，封开府仪同三司陇西公李&#59697;为唐公，〔录&#59697;父虎佐命之功也。李氏有天下，国号曰唐，本此。&#59697;，音丙。〕太驭中大夫长乐公若干凤为徐公。〔周官：大驭中大夫，掌驭玉路以祀及犯軷，属夏官。乐，音洛。〕&#59697;，虎之子；凤，惠之子也。〔李虎始见百五十六卷梁武帝中大通六年。若干惠见一百五八卷大同九年。〕

     乙丑，齐主封其子绰为南阳王，俨为东平王。俨，太子之母弟也。

     突厥寇齐幽州，界十余万入长城，大掠而还。

     周皇姑之归也，齐主遣人为晋公护母作书，言护幼时数事，又寄其所著锦袍，以为信騇。〔为，于伪翻。着，陟酪翻。〕且曰：「吾属千载之运，〔属，之欲翻。载，子亥翻。〕蒙大齐之德，矜老开恩，许得相见。禽兽草木，母相依。吾有有何罪，与汝分离！今复何福，还望见汝！〔复，扶又翻，又音如字。〕言此悲喜，死而更苏。世间所，有求皆可得，母子异国，何处可求！假汝贵极王公，富过山海，有一老母，八十之年，飘然千里，死亡旦夕，不得一朝蹔见，〔蹔，与暂同。〕不得一日同处，〔处，昌吕翻。〕寒不得汝衣，饥不得汝食，汝虽穷荣极盛，光耀世间，于吾何益！吾今日之前，汝既不得申其供养，〔供，居用翻。养，羊亮翻。〕事往何论；今日以后，吾之残命，唯系于汝尔。戴天履地，中有鬼神，勿云冥昧，而可欺负！」

     护得书，悲不自胜。〔胜，音升。〕复书曰：「区宇分崩，遭遇灾祸，违离膝下，三十五年。〔离，力智翻。〕受生禀气，皆知母子，谁同萨保，〔护，字萨保。萨，桑葛翻。〕如此不孝！子为公侯，母为俘隶，暑不见母暑，寒不见母寒，衣不知有无，食不知饥饱，泯如天地之外，无由暂闻。分怀冤酷，终此一生，〔分，扶问翻。〕死若有知，冀奉见于泉下耳！不谓齐朝解网，惠以德音，磨敦、四姑，并许矜放。〔护兄弟呼其母为「阿摩敦」。四姑即周主之姑也，第四。朝，直遥翻；下同。〕初闻此旨，魂，爽飞越，〔左传郑子产曰：「人生始化日魄。既生魄，阳曰魂，用物精多则魂魄强，是以有精爽，至于神明。」〕号天叩地，〔号，户刀翻。〕不能自胜。〔胜，音升；下足胜同。〕齐朝霈然之恩，既已沾洽，有家有国，信义为本，伪度来期，已应有日。〔朝，直遥翻。度，徒洛翻。〕一得奉见慈颜永毕生愿。生死肉骨，〔生死，谓使死者复生；肉骨，谓使枯骨再肉。〕岂过今恩；负山戴岳，未足胜荷。」〔胜，音升。荷，下可翻。〕

     齐人留护母，使更与护书，邀护重报，往返再三。时段韶拒突厥军于塞下，〔厥，九勿翻。〕齐主使黄门徐世荣乘传赍周书问韶。韶以「周人反复，本无信义皆晋阳之役，其事可知。护外托为相，其实主也。既为母请和，〔传，张恋翻。比，毗至翻。相，息亮翻。为，于伪翻；下主为同。〕不遣一介之使。〔使，疏吏翻；下同。〕若据移书，即送其母，恐示之以弱。不如且外许之，待和亲坚定，然后遣之未晚。」齐主不听，即遣之。〔护母玉长安，席未及暖，而洛阳之师已出，卒如段韶之言。〕

     阎氏至周，举朝称庆，周主为之大赦。凡所资奉，穷极华盛。每四时伏腊，周主帅诸亲戚行家人之礼，称觞上寿。〔朝，直遥翻。帅，读曰率；下同。上，时掌翻。〕

     突厥自幽州还，〔还，从宣翻，又如字。〕留屯塞北，更集诸部兵，遣使告周，欲与共击齐如前约。闰月，乙巳，突厥寇齐幽州。

     晋公护新得其母，未欲伐齐；恐负突厥约，更生边患，不得已，征二十四军及左右厢散隶秦、陇、巴、蜀之兵〔二十四军，六柱国及十二大将军所统关中诸府兵也。安定公泰相魏，左右各十二军，并属相府。左右厢，禁卫兵也，兼有秦、陇、巴、蜀之兵，散隶于左右厢者。散，悉亶翻。〕并羌、胡内附者，凡二〔【张：「二」作「三」。】〕十万人。冬，十月，甲子，周主授护斧钺于庙庭；丁卯，亲劳军于沙苑；〔劳，力到翻。〕癸酉，还宫。

     护军至潼关，遣柱国尉迟迥帅精兵十万为前锋，趣洛阳，大将军权景宣帅山南之兵趣悬瓠，〔山南，荆、襄之兵。尉，纡勿翻。帅，读曰率；下同。趣，七喻翻。〕少师杨檦出轵关。〔少，始照翻。檦，与标同。〕

     周迪复出东兴，〔复，扶又翻；下众复同。〕宣城太守钱肃镇东兴，以城降迪。〔守，式又翻。降，户江翻。〕吴州刺史陈详将兵击之，〔五代志：鄱阳郡，梁置吴州；陈废鄱阳之吴州，而于吴郡置吴州。将，即亮翻，又音如字，领也。〕详兵大败，迪众复振。

     南豫州刺史西丰脱侯周敷帅所部击之，〔谥法，无脱谥。盖以周敷轻脱而死，故以为谥。〕至定川，据周敷传，定川，县名。〕与迪对垒。迪绐敷曰：「吾昔与弟湏力同心，〔事见一百六十六卷梁敬帝太平元年。给，荡亥翻。〕岂规相害！今愿伏罪还朝，〔朝，直遥翻。〕因弟披露心腑，先乞挺身共盟。」敷敨之，方登坛，为迪所杀。

     陈宝应据晋安、建安二郡，水陆为栅，以拒章昭达。昭达与战，不利，因据上流，命军士伐木为筏，施拍其上。会大雨江涨，昭达放筏冲宝应水栅，尽坏之，〔筏，音伐。坏，音怪。〕又出兵攻其步军。方合战，上遣将军余孝顷自海道适至，〔去年遣孝顷浚会稽诸郡兵自东道合攻陈宝应。〕并力乘之。十一月，己丑，宝应大败，逃至莆口，〔莆口，在唐泉州莆田县界。莆田，今兴化军即其志。虞寄传作「莆田」。莆，音蒲。〕谓其子曰：「早从虞公计，不至今日。」昭达追擒之，并擒留异及其族党，送建康，斩之。异子贞臣以尚主得免；宝应宾客皆死。

     上闻虞寄尝谏宝应，命昭达礼遣诣建康。既见，劳之曰：「管宁无恙。」〔汉末，管宁客辽东，不受公孙度爵命，已而复还乡里，故以寄况之。劳，力到翻。〕以为衡阳王掌书记。〔上子伯信封衡阳，奉献王昌祀。〕

     周晋公护进屯弘农。尉〔【章：十二行本「尉」上有「甲午」二字；乙十一行本同；乙本同；张校。】〕迟迥围洛阳，雍州牧齐公宪、同州刺史达奚武、冱州总管王雄军于邙山。〔雍，于用翻。邙，音亡。〕

     戊戌，齐主遣兼散骑常侍刘逖来聘。〔散，悉亶翻。骑，奇寄翻。〕

     初，周杨檦为邵州刺史，〔五代志，绛郡垣县，后魏置邵郡及白水县，后周置郡州，改白水为亳城，隋废州及郡，改亳城为垣县。〕镇捍东境二十余年，数与齐战，〔数，所角翻。〕未尝不捷，由是轻之。既出轵关，独引兵深入，又不设备。甲辰，齐太尉娄叡将兵奄至，大破檦军，檦遂降齐。〔将，即亮翻；下同。降，户江翻；下同。〕

     权景宣围悬瓠，十二月，齐豫州道行台．豫州刺史太原王士良、永州刺史萧世怡并以城降之。景宣使开府郭彦守豫州，谢彻守永州，〔五代志：汝南郡城阳县，旧置楚州，后齐曰永州。〕送士良、世怡及降卒千人于长安。

     周人为土山、地道以攻洛阳，三旬不克。晋公护命诸将堑断河阳路，〔堑，七艳翻。断音短。〕遏齐救兵，然后同攻洛阳；诸将以为齐兵必不敢出，唯张斥候而已。

     齐遣兰陵王长恭、大将军斛律光救洛阳，畏周兵之强，未敢进。齐主召并州刺史段韶，谓曰：「洛阳危急，今欲遣王救之。突厥在北，复须镇御，如何﹖」〔复，扶又翻。〕对曰：「北虏侵边，事等疥癣。今西邻窥逼，乃腹心之病，请奉诏南行。」齐主曰：「朕意亦尔。」乃令命韶督精骑一千发晋阳。〔骑，奇寄翻。〕丁巳，齐主亦自晋阳赴洛阳。

     己未，齐太宰平原靖翼王淹卒。

     段韶自晋阳行，五日济河，会连日阴雾，壬戌，韶至洛阳，帅帐下三百骑，与诸将登邙阪，观，周军形势。〔邙阪，北邙之阪也。帅，读曰率。〕至太和谷，与周军遇，韶即驰告诸营，追集骑士，结陈以等之。〔陈，读曰阵；下光陈同。〕韶为左军，兰陵王长恭为中军，斛律光为右军。周人不意其至，皆忷惧。〔忷，许拱翻。〕韶遥谓周人曰：「汝宇文护纔得其母，遽来为寇，何也﹖」周人曰：「天遣我来，有何可问！」韶曰：「天道赏善罚恶，当遣汝送死来耳！」

     周人以步兵在前，上山逆战。〔上北邙逆齐兵与战。上，时掌翻。〕韶且战且却以诱之；〔诱，音酉。〕待其力弊，然后下马击之。周师大败，一时瓦解，投坠溪谷死者甚众。

     兰陵王长恭以五百骑突入周军，遂至金墉城下。城上人弗识，长恭免冑示之面，乃下弩手救之。周师在城下者亦解围遁去，委弃营幕，自邙山至縠水，〔水经：谷水出弘农渑池县墦冢林谷阳谷，东北过谷城县北，吊东过河南县北，东南入于洛。〕三十里中，军资器械，弥满川泽。唯齐公宪、达奚武及庸忠公王雄在后，勒兵拒战。〔谥法：危身奉上曰忠。〕

     王雄驰马冲斛律光陈，光退走，雄追之。光左右皆散，唯余一奴一矢。雄按抬不及光者丈余，〔抬，色角翻。〕谓光曰：「吾惜尔不杀，当生将尔见天子。」光射雄中额，雄抱马走，至营而卒。〔射，而亦翻。中，竹仲翻。卒，子恤翻。〕军中益惧。

     齐公宪拊循督励，众心小安。至夜，收军，宪欲待明更战。达奚武曰：「洛阳军散，人情震骇，若不因迄速还，明日欲归不得。武在军久，备见形势；公少年未经事，〔少，诗照翻。〕岂可以数营士卒委之虎口乎！」乃还。权景宣亦弃豫州走。

     丁卯，齐主至洛阳。己巳，以段韶为太宰，斛律光为太尉，兰陵王长恭为尚书令。〔赏战胜之功也。〕壬申，齐主如虎牢，遂自滑台如黎阳，丙子，至邺。

     杨忠引兵出沃野，应接突厥，军粮不给，诸军忧之，计无所出。忠乃招诱稽胡酋长咸在坐，〔此稽胡与离石稽胡同种，散居银、夏之间。诱，音酉。酋，慈秋翻。长，知两翻。坐，徂卧翻。〕诈使河州刺史王杰勒兵鸣鼓而至，曰：「大耱宰已平洛阳，欲与突厥共讨稽胡之不服者。」坐者皆惧，忠慰谕而遣之。于是诸胡相帅馈输，军粮填积。属周师罢归，忠亦还。〔帅，读曰率。属，之欲翻。〕

     晋公护本无将略，是行也，又非本心，故无功，〔兵出无名，事故不成，其宇文护之谓乎！将，即亮翻。〕

     是岁，齐山东大水，饥死者不可胜计。〔胜，音升。〕

     宕昌王梁弥定屡寇周边，周大将军田弘讨灭之，以其地置宕州。〔宕州在长安西南一千六百五十六里。宕，徒浪翻。〕

     六年〔（乙酉、五六五）〕

     春，正月，癸卯，齐以任城王湝为大司马。〔湝，户皆翻，又音皆。任，音壬。〕

     齐主如晋阳。

     二月，辛丑，周遣陈公纯、许公贵、神武公窦毅、南阳公杨荐等〔魏收志：朔州有神武郡，领尖山、树颓二县。水经注：树颓水出沃阳县东山下，西南流，右合话升爰水。其水左合中陵川。后魏置神武郡于神武川，治尖山县。隋为神武县，属马邑郡。荐，在甸翻。〕备皇后仪卫行殿，并六宫百二十人，诣突厥可汗牙帐逆女。毅，炽之兄子也。〔炽时为柱国。周主既诛宇文护，以为太傅。〕

     丙寅，周似柱国安武公李穆为大司空，绥德公陆通为大司寇。〔李穆、陆通，皆县公也。五代志：襄阳郡旧有安武县，西魏并为南漳县。雕阴郡有绥德县，西魏置。〕

     壬申，周主如岐州。

     夏，四月，甲寅，以安成王顼为司空。

     顼以帝弟之重，势倾朝野。直兵鲍僧叡，恃顼势为不法，〔自秦以来，王公府皆有直兵。〕御史中丞徐陵为奏弹之，从南台官属引奏案而入。〔御史台为南台。〕上见陵章服严肃，为敛容正坐。〔为，于伪翻；下上为同。〕陵进读奏版，时顼在殿上侍立，仰视上，流汗失色。陵遣殿中御史引顼下殿。〔殿中侍御史，居殿中察非法，故使之引顼下殿。〕上为之免顼侍中、中书监。朝廷肃然。

     丙〔【严：「丙」改「戊」。】〕午，齐大将军东安王娄叡坐事免。

     齐著作郎祖珽，有文学，多技艺，而疏率无行。〔珽，它鼎翻。技，渠绮翻。行，下孟翻。〕尝为高祖中外府功曹，〔高欢都督中外诸军事，以珽为府功曹。〕因宴失金叵罗，〔叵罗，杯鹛之属。〔叵，普火翻。〕于珽髻上得之；又坐诈盗官粟三千石，鞭二百，配甲坊。〔珽与令史李双、仓督成祖等作晋州启请粟三千石，珽代功曹赵彦深宜教给之。事觉，鞭配。〕显祖时，珽为秘书丞，盗华林遍略，及有他赃，当绞，除名为民。〔华林遍略，梁武帝集诸学士所撰也。南人持至邺下卖之，高澄集书吏，一日一夜写毕，退还其本。珽盗遍略数帙，质钱樗蒲，重以得罪。至显祖时，又盗遍略一部，乃拟补令史十余人，皆有受，由是除名。〕显祖虽僧其数犯法，而爱其才伎，令直中书省。〔伎，渠绮翻。〕

     世祖为长广王，珽为胡桃油献之，〔珽善为胡桃油，以涂画。〕因言「殿下有非常骨法。孝征梦殿下乘龙上天。」〔考征，祖珽字也。是时人多以字行。上，时掌翻。〕王曰：箬然，当使兄大富贵。」及即位，擢拜中书侍郎，迁散骑常侍。与和士开共为奸谄。

     珽私说士开曰：「君之宠幸，振古无比。〔振古，犹云自古也。说，式芮翻；下宜说、微说同。〕宫车一日晚驾，〔晚，晏也，义与晏驾同。〕欲何以克终﹖」士开因从问计。珽曰：「宜说主上云：『文襄、文宣、孝昭之子，俱不得立，今宜令皇太子早践大位，以定君臣之分。』〔践，慈演翻。分，扶问翻。〕若事成，中宫、少主必皆德君，此万全计也。请君微说主上令粗解，〔少，诗照翻。粗，坐五翻。解，户买翻，晓也。〕珽当自外上表论之。」士开许诺。

     会有彗星见。〔彗，祥岁翻。见，贤遍翻。〕太史奏云：「彗，除旧布新之象，当有易主。」珽于是上书言：「陛下虽为天子，未为极贵，宜传位东宫，且以上应天道。」并上魏显祖禅子故事。〔见一百三十二卷宋明帝泰始六年。是上、并上，时掌翻；下公上同。〕齐主从之。

     丙子，使太宰段韶持节奉皇帝玺绶，传位于太子纬。太子即皇帝位于晋阳宫，〔讳纬，字仁纲，武成帝之长子也。玺，斯氏翻。绶，音受。〕大赦，改元天统。又诏以太子妃斛律氏为皇后。于是群公上世祖尊号为太皇帝，军国大事咸以闻。使黄门侍郎冯子琮、尚书左丞胡长督粲辅导少主，出入禁中，专典敷奏。子琮，胡后之妹夫也。

     祖珽拜秘书监，加仪同三司，大被亲宠，〔被，皮义翻。〕见重二宫。

     丁丑，齐以贺拔仁为太师，侯莫陈相为太保，冯翊王润为司徒，赵郡王叡为司空，何南〔【严：「南」改「间」。】〕王孝琬为尚书令。戊寅，以瀛州刺史尉粲为太尉，斛律光为大将军，东安王娄叡为太尉，〔尉粲、娄叡并为太尉，此承齐纪之误。按尉粲传，粲为太傅，当从之。娄叡封郡王。五代志：琅邪郡沂水县，旧置东安郡。〕尚书仆射赵彦深为左仆射。〔按齐纪，彦深自右仆射迁为左仆射。〕

     五月，突厥遣使至齐，〔使，疏吏翻。〕始与齐通。

     六月，己巳，齐主使兼散骑常侍王季高来聘。

     秋，七月，辛巳朔，日有食之。

     上遣都督程灵洗自鄱阳别道击周迪，破之。迪与麾下十余人窜于山穴中，日月浸久，从者亦稍苦之。〔从，才用翻。〕后遣人潜出临川市鱼鲑，〔吴人总称鱼菜为鲑，音户皆翻。〕临川太守骆牙执之，令取迪自效，因使腹心勇士随之入山。其人诱迪出猎，〔守，式又翻。诱，音酉。〕勇士伏于道傍，出斩之。丙戌，传首至建康。

     庚寅，周主如奏州；八月丙子，还长安。

     己卯，立皇子伯固为新安王，伯恭为晋安王，伯仁为庐陵王，伯义为江夏王。〔夏，户雅翻。〕

     冬，十月，辛亥，周以函谷关城为通洛防，以金州刺史贺若敦为中州刺史，镇函容。〔五代志：河南郡新安县，后周置中州。杜佑曰：在今洛州新安县东。〕

     敦恃才负气，顾其流辈皆为大将军，敦独未得，兼以湘州之役，全军而返，谓宜受赏，翻得除名，〔事见上卷元年、二年。〕对台使出怨言。〔使，疏吏翻。〕晋公护怒，征，还逼令自杀。临死，谓其子弼曰：「吾志平江南，今而不果，汝必成吾志。吾以舌死，汝不可不思。」因引锥刺弼舌出血以诫之。〔刺，七亦翻。弼能从父之志而取江南，不能守父之戒而保其身。〕

     十一月，癸未，齐太上皇至邺。

     齐世祖之为长广王也，数为显祖所捶，〔数，所角翻。捶，止橤翻。〕心常衔之。显祖每见祖珽，常呼为贼，故珽亦怨之；且欲求媚于世祖，乃说世祖曰：「文宣狂暴，何得称『文』﹖既非创业，何得称『祖』﹖若文宣为祖，陛下万岁后当何所称﹖」帝从之。己丑，改谥太祖献武皇帝〔【章：十二行本「帝」下有「为神武皇帝」五字；乙十一行本同；孔本同；退斋校同。】〕庙号高祖，献明皇后为武明皇后。令有司更议文宣谥号。〔说，式芮翻。更，工衡翻。谥，神至翻。〕

     十二月，乙卯，封皇子伯礼为武陵王。

     壬戌，齐上皇如晋阳。

     庚午，齐改谥文宣皇帝为景烈皇帝，庙号威宗。〔谥法：布义行刚曰景；有功安民曰烈；猛以强果曰威；有威可畏曰威；以刑服远曰威。〕

     天康元年〔（丙戌、五六六）是年二月改元。〕

     春，正月，己卯，日有食之。

     癸未，周大赦，改元天和。

     辛卯，齐主祀圜丘；癸巳，祫太庙。〔五代志：齐制：圜丘方泽，并三年一祭，谓之禘祀。圜丘则以苍璧束帛。正月上辛，祀昊天下帝。太庙则春祠，夏禴，秋尝，冬烝，皆以孟月，并腊凡五祭。三年一禘，于年一祫，谓之殷祭。〕

     丙申，齐以吏部尚书尉瑾为右仆射。

     己亥，周主耕藉田。〔藉，在亦翻。〕

     庚子，齐主如晋阳。

     周遣小载师杜杲来聘。〔周礼：载师，掌任土之法，以物地事，授地职而待其政令，属地官。其官有上士二人，中士四人，而无大、小之别。五代志：后周置载师，掌任土之法，辩夫家田里之数，会六畜车乘之稽，审赋役敛弛之节，制畿疆修广之役，颁施惠之要，审牧产之政。〕

     二月，庚戌，齐上皇还邺。

     丙子，大赦，改元。〔改元天康。〕

     三月，己卯，以安成王顼为尚书令。

     丙午，周主祀南郊。夏，四月，辛亥，大雩。

     上不豫，台阁众事，并令尚书仆射到仲举、五兵尚书孔奂共决之。奂，琇之之曾孙也。〔孔琇之见一百三十九卷齐明帝建武元年。琇，音秀。〕疾笃，奂、仲举与司空．尚书今．扬州刺史安成王顼、吏部尚书袁枢、中书舍人刘师知人侍医药。枢，君正之子也。〔袁君正见一百六十三卷梁武帝太清三年。〕太子伯宗柔弱，上忧其不能守位，谓顼曰：「吾欲遵太伯之事。」〔言以天下让也。〕顼拜伏泣涕，固辞。上又谓仲举、奂等曰：「今三方鼎峙，西海事重，宜须长君。〔长，知两翻。〕朕欲近则晋成，远隆殷法，〔晋成帝立母弟为嗣，事见九十七卷咸康八年。殷法，兄死弟及。〕卿等宜遵此意。」孔奂流涕对曰：「陛下御膳违和，痊复非久。〔痊，愈也；复，谓复初。痊，且绿翻。〕皇太子春秋鼎盛，圣德日跻。〔毛苌曰：跻，升也。郑玄曰：言日进也。〕安成介弟之尊，足为周旦。若有废立之心，臣等愚，诚不敢闻诏。」上曰：「古之遗直，复见于卿。」〔复，扶又翻。〕乃以奂为太子詹事。

     臣光曰：夫人臣之事君，宜将顺其美，正救其恶。〔孝经记夫子之言。〕孔奂在陈，处腹心之重任，〔处，昌吕翻。〕决塺稷之大计，苟以世祖之言为不诚，则当如窦婴面辩，袁盎廷争，〔窦婴事见十六卷汉景帝三年。袁盎事见十二年。争，读曰诤。〕防微杜渐以绝觊觎之心。〔，觊，音冀。觎，音俞。〕以为诚邪，〔邪，音耶。〕则当请明下诏书，宣告中外，使世祖有宋宣之美，高宗无楚灵之恶。〔左传：宋宣公舍其子与夷而立其弟穆公。穆公卒，舍其子冯而立与夷。君子曰：「宋宣公可谓知人矣，立穆公，其子飨之。」楚康王有疾，其弟围入问王疾，缢而弒之，遂杀其二子幕及平夏而自立，是为灵王。〕不然，谓太子嫡嗣，不可动摇，欲保辅而安全之，则当尽忠竭节，〔【章：十二行本「节」下有「以死继之」四字；乙十一行本同；孔本同；张校同；退斋校同。】〕如晋之荀息，赵之肥义。〔左传：晋献公有疾，属其子奚齐于荀息。息曰：「臣竭其股肱之力，继之以死。」公薨，里克杀奚齐。荀息将死之。人曰：「不如立卓子而辅之。」荀息立卓子以葬献公。里克杀卓子，荀息死之。肥义事见卷四周赧王二十年。〕柰何于君之存，则逆探其情而求合焉；〔探，吐南翻。〕厏其既没，则权臣移国而能救，嗣主失位而不能死！斯乃奸谀之尤者，而世祖谓之遗直，以托六尺之孤，岂不悖哉！〔悖，蒲内翻。〕

     癸酉，上殂。〔殂，祚于翻。〕

     上起自艰难，知民疾苦。性明察俭约，每夜刺闺取外事分判者，前后相续。〔以锥薾物曰刺；闺，宫中小门也。就闺中刺史取外事，故曰「刺闺」。刺，七赐翻。〕敕传更签于殿中者，必投签于阶石之上，令鎗然有声，〔更，工衡翻。更签，更筹也。鎗，楚庚翻。〕曰：「吾虽眠，亦令惊觉。」〔觉，古孝翻。〕

     太子即位，大赦。五月，己卯，尊皇太后曰太皇太后，皇后曰皇太后。

     乙酉，齐以兼尚书左仆射武兴王普为尚书令。

     吐谷浑龙涸王莫昌帅部落附于周，以其地为扶州。〔五代志：同昌郡嘉诚县，后周置县，并龙涸郡及扶州总管府。吐，从暾入声。谷，音浴。帅，读曰率。〕

     庚寅，以安成王顼为骠骑大将军、司徒、录尚书、都督中外诸军事。〔顼，吁玉翻。骠，匹妙翻。骑，奇寄翻。〕丁酉，以中军大将军、开府仪同三司徐度为司空，以吏部尚书袁枢为左仆射，吴兴太守沈钦为右仆射，〔守，式又翻。〕御史中丞徐陵为吏部尚书。

     陵以梁末以来，选授多滥，乃为书示众曰：「梁元帝承侯景之凶荒，王太尉接荆州之祸败，〔王太尉，谓僧辩也。荆州祸败，谓江陵陷没也。〕故使官方，穷此纷杂。〔方，法也。穷，极也。〕永安之时，〔南史徐陵传作「永定」。永定，高祖受禅初元也，当从之。〕圣朝草创，白银难得，黄札易营，〔朝，直遥翻。易，以豉翻。〕权以官阶，代于钱绢。致令员外、常侍，路上比肩，咨议、参军，市中无数，岂是朝章固应如此！〔朝，直遥翻。〕今衣冠礼乐，日富年华，〔谓一日富于一日，一年华于一年也。〕何可犹作旧意〔【退：「意」作「章」。】〕非理望也！」众咸服之。

     己亥，齐立上皇子弘为齐安王，仁固为北平王，仁英为高平王，仁光为淮南王。

     六月，齐遣兼散骑常侍韦道儒来聘。〔散，悉亶翻。骑，奇寄翻。〕

     丙寅，葬文皇帝于永宁陵，庙号世祖。

     秋，七月，戊寅，周筑，武功等诸城以置军士。〔武功，即汉扶风武功县周纪：筑功、郿、斜谷、武都、留谷、津坑诸城。〕

     丁酉，立妃王氏为皇后。〔临海王立后。〕

     八月，齐上皇如晋阳。

     周信州蛮冉令贤、向五子王等据巴崃反，〔巴峡，在巴郡巴县，有明月、广德等峡，亦谓之三峡。〕攻陷白帝，常与连结二千余里。周遣开府仪同三司元契、赵刚等等后讨之，终不克。九月，诏开府仪同三司陆腾督开府仪同三司王亮、司马裔讨之。

     胜军于汤口，〔水经：江水自朐铁县东径睢巫滩，左则汤溪水注之，谓之汤口。〕令贤于江南据险要，置十城，远结涔阳蛮为声援，〔涔，鉏簪翻。丁度曰：涔阳渚在郢中。此盖荆州蛮也。又水经：涔水出汉中南郑县东南旱山，东北流，径成固县南城北，北至沔阳县，南入于沔。水经又曰：涔水出作唐县西北天门郡界，东南流，注于澧水。九域志：江陵府公安县有涔阳镇。此涔阳当从九域志。〕自帅精卒固守水逻城。〔帅，读曰率。逻，郎佐翻。〕腾召诸将问计，皆欲先取水逻，后攻江南。腾曰：「令贤内恃水逻金汤之固，外托涔阳辅车之援，资粮充实，器械精新。以我悬军，攻其严垒，脱一战不克，更成其气。不如顿军汤口，先取江南，翦其羽毛，然后进军水逻，此制胜之术也。」乃还〔【章：十二行本「还」作「遣」；乙十一行本同；孔本同；退斋校同。】〕王亮帅众渡江，旬日，拔其八城，捕虏及纳降各千计。遂间募骁勇，〔「间」当作「简」。骁，坚尧翻。〕数道进攻水逻。蛮帅冉伯犁、冉安西素与令贤有仇，腾说诱，赂以金帛，使为乡导。〔帅，读曰率。说，式芮翻。乡，读曰向。〕水逻之旁有石胜城，今贤使其兄子龙真据之。腾密诱龙真，龙真遂以城降。水逻众溃，斩首万余级，捕虏万余口。令贤走，追获，斩之。腾积骸于水逻城侧为京观。是后群蛮望之，辄大哭，不敢复叛。〔观，古玩翻。复，扶又翻。〕

     向五子王据石墨城，使其子宝胜据双城。〔今归州巴东县，北临大江，有铁枪头，长数丈，经数百年不损，目曰「向王枪」，盖诸向所据处也。〕水逻既平，腾频遣谕之，犹不下。进击，皆擒之，尽斩诸向酋长，捕虏万余口。〔酋，慈秋翻。长，知两翻。〕

     信州旧治白帝，腾徙之于八陈滩北，〔诸葛亮垒石为八阵于鱼复平沙之上，今谓之八阵碛。夔州图经云：八阵碛在奉节县西南七里。又云：在永安宫南一里。渚下平碛，上聚细石为之，各高五丈，皆碁布相当。中间相去九尺，正中开南北巷，悉广五尺，凡六十四聚。或为人散乱，及为夏水所没，水退则依然如故。又有二十四聚，作两层，其后每层各十二聚。陈，读曰阵。〕以司马裔为信州刺史。

     小吏部陇西辛昂，〔周既建六官，以六部分属六官，小吏部属天官。〕奉使梁、益，且为腾督军粮。〔使，疏吏翻；下同。为，于伪翻。〕时临、信、楚、合等州，民多从乱，〔五代志：巴东郡临江县，后周置临川。巴郡，梁置楚州。涪陵郡，西魏置合州、唐改临州为忠州。〕昂谕以祸福，赴者如归。乃令老弱负粮，壮夫拒战，咸乐为用。〔乐，音洛。〕使还，会巴州万荣郡民反，〔五代志：清化郡，梁置巴州，所领永穆县，旧置万荣郡。唐志：永穆县属通州，我朝改通州为达州。〕攻围郡城，遏绝山路。昂谓其徒曰：「凶狡猖狡，若待上闻，孤城必陷。苟利百姓，专之可也。」遂募通、开二州，〔五代志：通川郡，梁置万州，西魏曰通川。所领西流县，后魏之汉兴县也，西魏置开州；唐省西流县入盛山县。杜佑曰：通州，汉宕渠之地，梁于此置万州，以州内地万余顷，故以为名；西魏改通州，以居四达之地。〕得三千人。倍道兼行，出其不意，直趣贼垒。〔趣，七喻翻。〕贼以为爻军至，望风瓦解，一郡获全。周朝嘉之，以为渠州刺史。〔五代志：宕渠郡，梁置渠州。朝，直遥翻。〕

     冬，十月，齐以侯莫陈相为太傅，任城王湝为太保，娄叡为大司马，冯翊王润为太尉，开府仪同三司韩祖念为司徒。

     十一月，乙亥，周遣使来吊。〔使，疏吏翻。〕

     丙戌，周主行视武功等新城；〔行，下孟翻。〕十二月，庚申，还长安。

     齐河间王孝琬怨执政，〔怨谗杀其兄孝瑜也。〕为草人而射之。〔射，而亦翻。〕和士开、祖珽谮之于上皇曰：「草人以拟圣躬也。」又，前突厥至并州，孝琬脱兜鍪扺地，〔扺，诸氏翻，侧击也；北齐书作「抵」，丁礼翻。〕云：『我岂老妪，须着此物！』此言属大家也。〔妪，威遇翻。着，陟略翻。属，之欲翻。比时已谓天子为「大家」，言比上皇于妇人。〕又，魏世谣言：『河南种谷河北生，白杨树上金鸡鸣。』河南、北者，河间也。孝琬将建金鸡大赦耳。」〔五代志曰：后齐赦日，武库令设金鸡及鼓于阙门外之石，集囚于阙前，挝鼓千声，释焉。尔雅翼曰：海中星占曰：天鸡声动为有赦。故后魏、北齐赦日，皆设金鸡揭于竿。〕上皇颇惑之。〕

     会孝琬得佛牙，置第内，夜有光。上皇闻之，使搜之，得填库抬幡数百，〔填，读曰镇。抬色角翻。〕上皇以为反具，收讯。诸姬有陈氏者，无宠，诬孝琬云：「孝琬常画陛下像而哭之」，其实世宗像也。〔孝琬父澄，谥文襄皇帝，庙号世宗。〕上皇怒，使武卫赫连辅玄倒鞭挝之。〔倒鞭者，执小头，以大头挝之。〕孝琬呼叔。上皇曰：「何敢呼我为叔！」孝琬曰：「臣神武皇帝嫡孙，文襄皇帝嫡子，魏孝静皇帝之甥，何为不得呼叔！」上皇愈怒，折其两胫而死。〔折，而设翻。〕

     安德王延宗哭之，泪赤。〔延宗亦文襄之子，幼为文宣所养，问：「欲作何王﹖」对曰：「欲作冲天王。」文宣问杨惜。愔曰：「天下无此郡名，愿使安于德。」乃封安德王。泪赤者，泣尽而继之以血也。魏中兴初，分乐陵，置安德郡。〕又为草草人，鞭而讯之曰：「何故杀我兄﹖」奴告之，上皇覆延宗于地，马鞭鞭之二百，几死。〔几，居依翻。〕

     是岁，齐赐侍中、中书监元文遥姓高氏，〔文遥，孝昭帝之后党也。〕顷迁尚书左仆射。

     魏末以来，县令多用厮役，〔厮，音斯，今相传读从诜入声。〕由是士流耻为之。文遥以为县令治民之本，〔治，直之翻。〕遂请革选，〔革，更改也。〕密择贵游子弟，发敕用之；犹恐其披诉，悉召之集神武门，令赵郡王叡宣旨唱名，厚加尉谕而遣之。齐之士人为县自此始。

