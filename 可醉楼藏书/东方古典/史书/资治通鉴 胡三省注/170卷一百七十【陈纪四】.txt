卷第一百七十【陈纪四】起强圉大渊献（丁亥），尽重光单阏（辛卯）凡五年。

     临海王〔讳伯宗，字奉业，小字药王，文帝嫡长子也。〕

     光大元年〔（丁亥、五六七）〕

     春，正月，癸酉朔，日有食之。

     尚书左仆射袁枢卒。〔卒，子恤翻。〕

     乙亥，大赦，改元。〔改元光大。〕

     辛卯，帝祀南郊。

     壬辰，齐上皇还邺。〔去年八月如晋阳，今还。〕

     己亥，周主耕藉田。〔藉，秦昔翻。〕

     二月，壬寅朔，齐主加元服，大赦。

     初，高祖为梁相，〔高祖杀王僧辩，立梁敬帝，遂相之，因以受禅。相，息亮翻；下同。〕用刘师知为中书舍人。师知涉学工文，练习仪体，〔仪体，谓朝仪国体。〕历世祖朝，虽位宦不迁，而委任甚重，〔朝，直遥翻；下同。〕与扬州刺史安成王顼、尚书仆射到仲举同受遗诏辅政。师知、仲举恒居禁中，参决众事，〔恒，户登翻。〕顼与左右三百人入居尚书省。师知见顼地望权势为朝野所属，心忌之，〔属，之欲翻。〕与尚书左丞王；暹等谋出顼于外。〔暹，思廉翻。〕众犹豫，未敢先发。东宫通事舍人殷不佞，素以名节自任，〔按萧子显齐志，东宫职僚，未有通事舍人。五代志，梁东宫有通事守舍人、典事守舍人、典法守舍人员，陈因之。〕又受委东宫，〔言在东宫，为上所亲委。〕乃驰诣相府，〔是时以尚书省为相府。〕矫敕谓顼曰：「今四方无事，王可还东府经理州务。」〔州务，谓扬州事务。〕

     顼将出，中记室毛喜〔五代志：梁制：蕃王国及庶姓有持节，府有中录事、中记室。〕驰入见顼曰：「陈有天下日浅，国祸继臻，〔谓八年之间，国连有大丧。〕中外危惧。太后深惟至计，〔惟，思也。〕令王入省共康庶绩，今日之言，必非太后之意。宗壮〔【章：十二本「壮」作「社」；乙十一行本同；孔本同。】〕之重，愿王三思，〔三，息暂翻，又如字。〕须更闻奏，无使奸人得肆其谋。今出外即受制于人，譬如曹爽，愿作富家翁，其可得邪！」〔曹爽事见四十五卷魏邵陵厉公嘉平元年。〕顼止喜与领军将军吴明彻筹之，明彻曰：「嗣君谅闇，〔闇，音阴。〕万机多阙。殿下亲实周、邵，当辅安社稷，愿留中勿疑。」

     顼乃称疾，召刘师知，留之与语，使毛喜先入言于太后。太后曰：「今伯宗幼弱，政事并委二郎。〔文帝居长，顼居次，故称为二郎。〕此非我意。」喜又言于帝。帝曰：「此自师知等所为，朕不知也。」喜出，以报顼。顼因囚师知，自入见太后及帝，〔见，贤遍翻。〕极陈师知之罪，仍自草敕请画，〔请画可也。〕可师知府廷尉，其夜，于狱中赐死。以到仲举为金紫光禄大夫。王暹、殷不佞并付治。〔付治，付有司治罪也。或作「付冶」，付东冶使徒作也。以下文不害免官言之，「治」字为是。暹，息廉翻。〕不佞，不害之弟也，少有孝行，〔不佞少居父丧，以至孝称。江陵之陷，不佞母死于乱兵。不佞在吴，道路隔绝，久不得奔赴，四年之中，昼夜号泣，居处饮食，常为居丧之礼。后其兄不齐迎母丧归葬，不佞居处之节，如始闻问，若此者又三年。身自负土，手植松柏，每岁时伏腊，必三日不食。少，诗照翻。行，下孟翻。〕顼雅重之，故独得不死，免官而已。王暹伏诛。自是国政尽归于顼。〔刘师知之事，大类杨愔。〕

     右卫将军会稽韩子高，镇领军府，在建康，诸将中士马最盛，〔会，工外翻。将，即亮翻。〕与仲举通谋。事未发。毛喜请简士马配子高，并赐铁炭，使修器甲。顼惊曰：「子高谋反，方欲收执，何为更如是邪﹖」〔邪，音耶。〕喜曰：「山陵始毕，边寇尚多，而子高受委前朝，名为杖顺。若收之，恐不即授首，或能为人患。宜推心安诱，〔朝，直遥翻。诱，音酉。〕使不自疑，伺间图之，一壮士之力耳。」顼深然之。〔间，古苋翻。考异曰：陈书文沈后传云：「安成王既专，沈太后忧闷，计无所出，乃密赂宦者蒋裕，令诱诱建安人张安国，使据郡反，冀因此以图高宗。安国事觉，并为高宗所诛。时后左右近侍颇知其事，后恐连，逮党与并杀之。」按后欲图高宗，而令安国据建安反，理不相涉。且后若实有此谋，高宗既立，后岂得自全！今删去。〕

     仲举既废归私第，心不自安。子郁，尚世祖妹信义长公主，〔信义，郡名。五代志：吴郡常熟县，梁置信义郡。长，知两翻。〕除南康内史，未之官。子高亦自危，求出为衡、广诸镇；郁每乘小舆，蒙妇人衣，与子高谋。会前上虞令陆昉及子高军主告其谋反。〔昉，分罔翻。〕顼在尚书省，因召文武在位议立皇太子。平旦，仲举、子高入省，皆执之，〔到仲举既废归私第，非在位者。盖顼召其会议，因而执之。〕并郁送廷尉，下诏，于狱赐死，〔考异曰：陈书子高传，死在光大元年八月。按华皎传，子高诛后，皎始谋叛。帝纪，此年五月，皎已谋反。又慈训太后令，先言刘师知、子高诛，后乃及余孝顷。始兴王伯茂传，师知等诛后，伯茂乃进号中卫。然则子高传误。〕余党一无所问。

     辛亥，南豫州刺史余孝顷坐谋反诛。

     癸丑，以东扬州刺史始兴；王伯茂为中卫大将军、开府仪同三司。〕梁置四中将军，军、卫、抚、护，止施于内。〕伯茂，帝之母弟也，刘师知、韩子高之谋，伯茂皆预之；司徒顼恐扇动内外，故以为中卫，专使之居禁中，与帝游处。〔处，昌吕翻。〕

     三月，甲午，以尚书右仆射沈钦为侍中、左仆射。〔史言沈钦官兼两省。〕

     夏，四月，癸丑，齐遣散骑常侍司马幼之来聘。〔散，悉亶翻。骑，奇寄翻。〕

     湘州刺史华皎〔华，户化翻。〕闻韩子高死，内不自安，〔皎与刘师知、韩子高皆为文武所亲任，二人既死，故皎不自安。〕缮甲聚徒，抚循所部，启求广州，以卜朝廷之意。司徒顼伪许之，而诏书未出。皎遣使潜引周兵，又自归于梁，以其子玄响为质。〔使，疏吏翻。质，音致。〕

     五月，癸巳，顼以丹杨尹吴明彻为尚书令。

     甲午，齐以东平王俨为尚书令。

     司徒顼遣吴明彻帅舟师三万趣郢州，〔帅，读曰率；下同。趣，七喻反；下同。〕丙申，遣征南大将军淳于量帅舟师五万继之，又遣冠武将军杨文通从安成步道出茶陵，〔梁置冠武将军，与折冲同班。五代志：庐陵郡安复县，旧置安成郡。茶陵县，汉属长沙郡，吴分属湘东郡，隋并入衡山郡湘潭县。九域志：茶陵县属衡州，在州东三百五十五里。〕巴山太守黄法慧从宜阳出澧陵，〔宜阳，即豫章郡宜春县也，晋孝武帝更名宜阳，避太后讳也。隋复曰宜春县，带袁州。后汉立醴陵县，属长沙郡。九域志：在郡东一百六十里。自宜春至醴陵二百二十里。守，式又翻。〕共袭华皎，并与江州刺史章昭达、郢州刺史程灵洗合谋进讨。六月，壬寅，以司空徐度为车骑将军，总督建康诸军，步道趣湘州。

     辛亥，周主尊其母叱奴氏为皇太后。〔按魏收官氏志：拓跋兴于代北，兼并他部，以本部中别族为内姓；其它诸部随方分之，北方有叱奴氏。〕

     己未，齐封皇弟仁机为西河王，仁约为乐浪王，〔乐，音洛；下同。浪，音琅。〕仁俭为颍川王，仁雅为安乐王，仁直为丹杨王，〔考异曰：北齐书帝纪：名统，今从列，传。统，谓仁直。〕仁谦为东海王。〔皆郡，王也。五代志：安乐郡密云县，茌置安乐郡。

     华皎使者至长安；梁亦上书言戕，且乞师；〔华，户化翻。使，疏吏翻。上，时掌翻。〕周人议出师应之。司会崔猷曰：「前岁东征，死伤过半。〔谓攻齐洛阳也，事见上卷文帝天嘉五年。会，古外翻。〕比虽循抚，疮痍未复。今陈氏保境息民，共敦邻好，〔比，毗至翻。好，呼到翻。〕岂可利其土地，纳其叛臣，违盟约之信，兴无名之师乎！」晋公护不从。闰六月，戊寅，遣襄州总管卫公直督柱国陆通、大将军田弘、权景宣、元定等将兵助之。〔将，即亮翻，又音如字，领也。〕

     辛巳，齐左丞相咸阳武王斛律金卒，年八十。长子光为大将军，〔相，息亮翻。卒，子恤翻。长，知两翻。〕次子羡及孙武都并开府仪同三司，出镇方岳，〔斛律羡镇幽州，武都镇梁、兖二州。〕其余子孙封侯显贵者甚众。门中一皇后，二太子妃，〔金子光长女，孝昭纳为太子妃；次女，武成纳为太子妃，后主受内禅，立为皇后。〕三公主，〔按后祖珽言光男尚公主，盖光子武都、世雄、恒伽皆尚主也。〕事齐贵宠，三世无比。自肃宗以，礼敬尤重，每朝见，常听乘步挽车至阶，〔朝，直遥翻。见，贤遍翻。步挽车，不用牛马，令人步挽之。〕或以羊车迎之。然金不以为喜，尝谓光曰：「我虽不读书，闻古来外戚鲜有能保其族者。〔鲜，息浅翻。〕女若有宠，为诸贵所嫉；无宠，为天子所憎。我家直以勋劳致富，何必藉女宠也！」〔史言斛律金有识。〕

     壬午，齐以东平王俨录尚书事，以左仆射赵彦深为尚书令，并省尚书左仆射娄定远为左仆射，〔自并省入为邺省左仆射。〕中书监徐之才为右仆射。定远，昭之子也。〔昭，娄后之弟。〕

     秋，七月，戊申，立皇子至泽为太子。

     八月，齐以任城王湝为太师，〔任，音壬。湝，音皆，又户皆翻。〕冯翊王润为大司马，段韶为左丞相，贺拔仁为右丞相，侯莫陈相为太宰，娄叡为太傅，斛律光为太保，韩祖念为大将军，赵郡王叡为太尉，东平王俨为司徒。

     俨有宠于上皇及胡后，时兼京畿大都督、领军大将军，领御史中丞。魏朝故事：中丞，出与皇太子分路，〔分路而行，不引车避道。朝，直遥翻。〕，王公皆遥驻车，去牛，顿轭于地，以待其过；〔去，羌吕翻。轭于革翻。〕其或迟违，〔不即驻车顿轭，是迟，迟为违法。〕则前驱以赤棒棒之。〔棒，部项翻。〕自迁邺以后，此仪废绝，上皇欲尊宠俨，命一遵旧制。俨初从北宫出，将上中丞，〔将上，时掌翻。今人谓领职视事为礼上。〕凡京畿步骑、领军官属、中丞威仪、司徒卤簿，莫不毕从。〔骑，奇寄翻。从，才用翻。〕上皇与胡后张幕于华林园东门外而观之，遣中使骤马趣仗。〔趣俨前导仪仗也。使，疏吏翻。趣，七喻翻。〕不得入，自言奉敕，赤棒卒应声碎其鞍，马惊，人坠。上皇大笑，以为善，更敕驻车，劳问良久。〔劳问俨也。劳，力到翻。〕观者倾邺城。

     俨恒在宫中，坐含光殿视事，〔恒，户登翻；下同。〕诸父皆拜之。上皇或时如并州，〔晋阳宫在并州。〕俨恒居守。〔恒，户登翻。守，式又翻。〕每送行，或半路，或至晋阳乃还。〔还，从宣翻，又音如字。〕器玩服饰，皆与齐主同，所须悉官给。尝于南宫见新冰早李，〔齐主时居邺之南宫，俨从上皇、胡后居北宫。〕还，怒曰：「尊兄已，有我何意无！」〔俨常谓齐主为尊兄。〕自是齐主或先得新奇，属官及工人必获罪。俨性刚决，尝言于上皇曰：「尊兄懦，何能帅左右！」上皇每称其才，有废立意，胡后亦劝之，既而中止。〔俨与齐主既定君臣之分，而常以兄弟相呼，又有夺嫡之意。史历言之，为俨怙宠致祸张本。帅，读曰率。〕

     华皎遣使诱章昭达，昭达执送建康。又诱程灵洗，灵洗斩之。〔华，户化翻。使，疏翻。诱，音酉；下并同。〕皎以武州居其心腹，〔五代志：武陵郡，梁置武州。〕遣使诱都督子隆，子隆不从；遣兵攻之，不克。巴州刺史戴僧朔等并隶于皎，〔文帝命皎都督湘、巴等四州。五代志，巴陵郡，梁置巴州。〕长沙太守曹庆等，本隶皎下，遂为之用。〔湘州与长沙郡同治所，以州统郡，故曰本隶皎下。守，手又翻。〕司徒顼恐上流守宰皆附之，乃曲赦湘、巴二州。九月，乙巳，悉诛皎家属。

     梁以皎为司空，遣其柱国王操将兵二万助之。周权景宣将水军，元定将陆军，卫公直总之，与皎俱下。〔将，即亮翻，又音奴字，领也。〕淳于量军夏口，直军鲁山，使元定以步骑数千围郢州。〔骑，奇寄翻。考异曰：陈帝纪云「步骑二万」，盖夸诞之辞。今从周帝纪。〕皎军于白螺，〔水经：江水过长沙下隽县北，湘水从南来注之。江水又东过彭城口，又东过如山北，又东过白螺山南。螺，卢戈翻。隽，辞兖翻。〕与吴明彻等相持。徐度、杨文通由岭路袭湘州，〔岭路，即前所出安成、宜阳步道也。〕尽获其所留军士家属。

     皎自巴陵与周、梁水军顺流簌风而下，军势甚盛，战于沌口。〔沌，柱兖翻。〕量、明彻募军中小舰，多赏金银，令先出当西军大舰受其拍；西军诸舰发拍皆尽，然后量等以大舰拍之，西转，自焚，西军大败。皎与戴僧朔单舸走，〔舸，古我翻。〕过巴陵，不敢发岸，〔「发」，恐当作「登」。〕径奔江陵；卫公直亦奔江陵。

     元定孤军，进退无路斫竹开径，且战且引，欲趣巴陵。〔趣，七喻翻。〕巴陵已为徐度等所据，度等遣使伪与结盟，许纵之还国；定信之，解仗就度，度执之，尽俘其众，〔考异曰：陈书云「获万余人，马四千匹」。亦恐夸诞，今不取。〕并擒梁大将军李广。定愤恚而卒。〔恚，于避翻。卒，子恤翻。〕

     皎党曹庆等四十余人并伏诛。唯以岳阳太守章昭裕，昭达之弟，桂阳太守曹宣，高祖旧臣，衡阳内史汝阴任忠，尝有密启，皆宥之。

     吴明彻乘胜攻梁河东，拔庂。〔守，式又翻。五代志：巴陵郡湘阴县，梁置岳阳郡。桂阳郡郴县，梁置桂阳郡。长沙郡衡山县，旧置衡阳郡。陈以衡阳为王国，故置内史。南郡松滋县，旧置河东郡。任，音壬。〕

     周卫公直归罪于梁柱国殷亮；梁主知非其罪，然不敢违，遂诛之。

     周与陈既交恶，周沔州刺史裴宽白襄州总管，请益戍兵，并迁城于羊蹄山以避水。〔五代志：沔阳郡甑山县，梁置梁安郡西魏改曰魏安郡，置江州，废帝三年，改曰沔州。甑山有阳台山，在汉川之南三十五里，土俗讹为羊蹄山。〕总管兵未至，程灵洗舟师奄至城下。会大两，水暴涨，灵洗引大舰临城城发拍，击楼堞皆碎，〔堞，徒协翻。〕矢石昼夜攻之三十余日；陈人登城，宽犹帅众执短兵拒战；〔帅，读曰率。〕又二日，乃擒之。

     丁巳，齐上皇如晋阳。山东水，饥，〔按李百药书：山东大水，人饥。〕僵尸汉道。〔僵，居良翻。〕

     冬，十月，甲申，帝享太庙。

     十一月，戊戌朔，日有食之。

     丙午，齐大赦。

     癸丑，周敨穆公宇文贵自突厥还，卒于张掖。〔宇文贵与陈公纯等如突厥逆女，突厥留之；贵以疾先得还。厥，九勿翻。还，从宣翻，又音如字。卒，子恤翻。掖，音亦。〕

     齐上皇还邺。

     十廾月，周晋公护母卒，〔卒，子恤翻。〕诏起，令视事。〔令，力丁翻。〕

     齐秘书监祖珽，与黄门侍郎刘逖友善。珽欲求宰相，乃疏赵彦深、元文遥、和士开罪状，令逖奏之，逖不敢通；彦深等闻之，先诣上皇自陈。上皇大怒，执珽，诘之，〔珽，伳鼎翻。诘，去吉翻。〕珽因陈士开、文遥、彦深等朋党、弄权、卖官、鬻狱事。上皇曰：「尔乃诽谤我！」珽曰：「臣不敢诽谤陛下取人女。」上皇曰：「我以其饥馑，收养之耳。」珽曰：「何不开仓振给，乃买人后宫乎﹖」上皇益怒，以刀环筑其口，鞭杖乱下，将扑杀之。〔扑，弼角翻。〕珽呼曰：「陛下勿杀臣，臣为陛下合金丹。」〔呼，火故翻。为，于伪翻。合，音合。〕遂得少宽。〔少，诗照翻。〕班曰：「陛曰：「项羽布衣，帅乌合之众，五年而成霸业。〔帅，读曰率。〕陛下藉父兄之资，纔得至此，臣以为项坊，寻徙光州，〔五代志：东莱郡，旧置光州。〕敕令牢掌。别驾张奉福曰：「牢者，地牢也。」乃置地牢中，桎梏不离身；〔离，力智翻。〕夜，以芜菁子为烛，眼为所熏，由是失明。〔苯草曰：芜菁主明目。今珽由是失明，盖其子饵之钊明目，以之为烛，则烟熏眼而失明。衍义曰：芜菁，今世俗谓之蔓菁，夏则枯，蔬圃复种之，谓之鸡毛菜。正在春时采撷之余，收子为油。审是，则菜油也，东南之人多之照夜，未尝熏眼失明。〕

     齐七兵尚书毕义云，〔杜佑曰：魏始置本兵尚书，谓中兵、外兵、别兵、都兵、骑兵也。晋分中、外各为左、右，虽与旧为七曹，唯有五兵尚书，无七兵尚书之名。至后魏，始有七兵尚书。今诸家著述，或谓晋太康中置七兵尚书，误矣。〕为治酷忍，非人理所及，〔治，直吏翻。〕于家尤甚。夜，为盗所杀，遗其刀，騇之，其子善昭所佩刀也。有司执善昭，诛之。〔史书此以垂戒。然以情观之，善昭果弒其父，必不遗刀以待验，盖盗为此计以杀其子。〕

     二年〔（成子、五六八）〕

     春，正月，己亥，安成王顼进位太傅，领司徒，加殊礼。

     辛丑，周主祀南郊。

     癸亥，齐主使兼散骑常侍郑大护来聘。

     湘东忠肃公徐度卒。〔卒，子恤翻。〕

     二月，丁卯，周主如武功。

     突厥木杆可汗贰于周，〔厥，九勿翻。杆，公旦翻。可，从刊入声。汗，音寒。〕更许齐人以婚，留陈公纯等收年不返。〔纯等逆女，见上卷文帝天嘉六年。〕大雷风，坏其穹庐，〔坏，音怪。〕旬日不止。木杆惧，以为天谴，即备礼送其女于周，纯等奉之以归。三月，癸卯，至长安，周主行亲迎之礼。〔迎，鱼敬翻。古者天子娶于诸侯，使同姓诸侯为之主。桓八年，遂逆王后于纪。杜预注云：祭公来，受命于鲁，是也。周主行亲迎，与突厥为敌国之礼。〕甲辰，周大赦。

     乙巳，齐以东平王俨为大将军，阳王绰为司徒，开府仪同三司徐显秀为司空，广宁王孝珩为尚书令。〔珩，音行。〕

     戊午，周燕文公于谨卒。〔燕，因肩翻。卒，子恤翻。〕谨勋高位重，而事上益恭，每朝参，所从不过二三骑。朝廷有大事，多与谨谋之。〔朝，直遥翻。骑，奇寄翻。〕谨尽忠补益，于功臣中特被亲信，礼遇隆重，始终无间；〔被，皮义翻。间，古苋翻。〕教训诸子，务存静退，而子孤蕃衍，〔蕃，音烦。〕率皆显达。

     吴明彻乘胜进攻江陵，〔乘沌口之胜也。〕引水灌之。梁主出顿纪南以避之。〔刘昭曰：江陵县北十余里有纪南城。〕周总管田弘从梁主副总管高琳与梁仆射王操守江陵三城，昼夜拒战十旬。梁将马武、吉彻击明彻，败之。〔将，即亮翻。败，补迈翻。〕明彻退保公安，梁主乃得还。

     夏，四月，辛巳，周以达奚武为太傅，尉迟迥为太保，齐公宪为大司马。

     齐上皇如晋阳。

     齐尚书左仆射徐之才善医，上皇有疾，之才疗之，既愈；中书监和士开欲得次迁，乃出之才为兖州刺史。〔为齐主疾作、追之才不及张本。五代志：鲁郡，旧兖瑕丘。〕五月，癸卯，以尚书右仆射胡长仁为左仆射，士开为右仆射。长仁，太上皇后之兄也。

     庚戌，周主享太庙；庚申，如醴泉宫。〔醴泉宫，即汉甘泉宫之旧地，在汉冯翊池阳县西，后魏于此置宁夷县，隋改曰醴泉县。〕

     壬戌，齐上皇还邺。〔还，从宣翻，又音如字。〕

     秋，七月，壬寅，，周随桓公杨忠卒，〔卒，子恤翻。〕子坚袭爵。坚为开府仪同三司、小宫伯，〔周礼：宫伯属天官，中士二人，下士二人。郑玄注云：伯，长也；掌王宫宿卫之官及其政令，行其秩叙作其徒役之事。后周置左、右宫伯，掌侍卫之禁，各更直于内，小宫伯贰之。〕晋之护欲引以为腹心。坚以白忠，忠曰：「两姑之间难为妇，汝其必往！」坚乃辞之。〔史以杨忠有识，因书其卒而书之。杨；坚始见于此。〕

     戊午，周主还长安。

     壬戌，封皇弟伯智为永阳王，伯谋为桂阳王。

     八月，齐请和于周，周遣军司马陆程聘于齐；九月，丙申，齐使侍中斛斯文畈报之。

     冬，十月，癸亥，周主享太庙。

     庚午，帝享太庙。

     辛巳，齐以广宁王孝珩录尚书事，左仆射胡长仁为尚书令，右仆射和士开为左仆射，中书监唐邕为右仆射。

     十一月，壬辰朔，日有食之。

     齐遣兼散骑常侍李谐来聘。〔散，悉亶翻。骑，奇寄翻。〕

     甲辰，周主如岐阳。〔五代志：太原郡雍县有岐阳宫。〕

     周遣开府仪同三司崔彦等聘于齐。

     始兴王伯茂以安成王顼专政，意甚不平，屡肆恶言。〔顼，吁玉翻。〕甲寅，以太皇太后令诬帝，云「与刘师知、华皎等通谋。」〔言「以」者，明太皇太后令，顼为之也。华，户化翻。〕且曰：「文皇知子之鉴，事等帝尧；传弟之怀，又符太伯。今可还申曩志，崇立贤君。」遂废帝为临海王，以安成王入纂。又下令，黜伯茂为温麻侯，〔温麻县侯也。沈约曰：晋武帝以温麻船屯立县，属晋安郡。晋安，隋改为建安。〕寘诸别馆，安成王使盗邀之于道，杀之车中。

     齐上皇疾作，驿追筡之才，未至。辛未，疾亟，以后事属和士开，〔属，之欲翻。〕握其手曰：「勿负我也！」遂殂于士开之手。〔殂，祚乎翻。〕年三十二。〕明日，之才至，复遣还州。〔还兖州也。复，扶又翻。〕

     士开秘丧三日不废。黄门侍郎冯子琮问其故，士开曰：「神武、文襄之丧，皆秘不发。〔神武卒，见一百六十卷梁武帝太清元年；文襄卒，见一百六十二卷太清三年。〕今至尊年少，〔少，诗照翻。〕恐王公有贰心者，意欲尽追集于凉风堂，然后与公议之。」士开素忌太尉录尚书事赵郡王叡及领军娄定远，子琮恐其矫遗诏出叡于外，夺定远禁兵，乃说之曰：〔说，，式芮翻。〕「太行先已传位于令上，群臣富贵者，皆至尊父子之恩，但令在内贵臣一无改易，王公必无异志。〔令，力丁翻。〕世异事殊，岂得与霸朝相比！〔高欢、高澄未即篡魏，握魏之政，北齐君臣皆谓之霸朝。朝，直遥翻；下同。〕且公不出宫门已数日，升遐之事，〔郑玄曰：升，上也；遐，巳也。上巳者，若仙去云耳。〕行路皆传，久而不举，〔谓不举哀成服也。〕恐有他变。」士开发丧。

     丙子，大赦。戊，寅，尊太上皇后为皇太后。

     侍中尚书左仆射元文遥，以冯子琮，胡太后之妹夫，恐其赞太后干预朝政〔朝，直遥翻。〕与赵郡王叡、和士开谋，出子琮为郑州刺史。

     世祖骄奔淫泆，役繁赋重，吏民苦之。〔史言亡齐者武成。〕甲申，诏：「所在百工细作，悉罢之。邺下、晋阳、中山宫人、官口之老病，者，悉简放。〔齐有邺宫、晋阳宫、中山宫。官口，罪人家口没官为奴婢者。〕诸家缘坐在流所者，听还。」〔缘坐，谓非正犯，缘亲戚而坐罪者。〕

     周梁州恒棱獠叛，〔据赵文表传：恒棱，地名，所在险固，方数百里，群獠居之。文表既平獠，遂置为蓬州。恒，户登翻。〕獠，鲁皓翻；下同。〕总管长史南郑赵文表讨之。〔赵文表为梁州总管府长史。长，知两翻〕诸将欲四面进攻，〔将，即亮翻。〕又表曰：「四面攻之，獠无生路，必尽死以拒我，未易可克。今吾示以维恩，为恶者诛之，从善者抚之。善恶既分，破之易矣。」〔易，以豉翻。〕遂以此意遍令军中。时有从军熟獠，多与恒棱亲识，即以实报之。〔境上内附者，谓之熟獠。〕恒棱犹豫未决，文表军已至其境。獠中先有二路，一平一险，有獠帅数人来见，〔帅，所类翻。〕请为乡导。〔乡，读曰向。〕文表曰：「此路宽平，不须为导。卿但先行慰谕子弟，使来降也。」〔降，户江翻；下同。〕乃遣之。文表谓诸将曰：「獠帅谓吾从宽路而进，必设伏以邀我，掌更出其不意。」乃引兵自险路入。乘高而望、果有伏兵。獠既失计，争帅众来降。〔降，户江翻。〕文表皆慰抚之，仍征其租税，无敢违者。周人以文表为蓬州长史。〔蓬州本汉宕渠之地，李势时为獠所据。萧齐立归化郡，梁置安固县及伏虞郡。后周置蓬州，因蓬山而以为名也。〕

     高宗宣皇帝上之上〔讳顼，字绍世，小宇师利，始兴王道谭第二子也。〕

     太建元年〔（己丑、五六九）〕

     春，正月，辛卯，朔，周主以齐世祖之丧罢朝会，〔朝，直遥翻。〕遣司会李纶吊赙，〔赙，音附。公羊传曰：货财曰赙。会，古外翻。〕且会葬。

     甲午，安成王即皇帝位，改元，大赦。复太皇太后为皇太后，皇太后为文皇后；立妃柳氏为皇后，世子叔宝为太子；封子叔陵为始兴王，春昭烈王祀。〔文帝以子伯茂奉始兴昭烈王祀，帝既杀伯茂，以叔陵奉祀。〕乙未，上谒太庙。丁酉，以尚书仆射沈欲为左仆射，度支尚书王劢为右仆射。劢，份之孙也。〔度，徒洛翻。劢，音迈。份，府巾翻。份，奂之弟，肃之叔父也。〕

     辛丑，上祀南郊。

     壬寅，封皇子叔英为豫章王，叔坚为长沙王。

     戊午，上享太庙。

     齐博陵文简王济，世祖之母弟也，为定为州刺史，语人曰：「次叙当至我矣。」〔言以兄弟之次，亦当为天子也。语，牛倨翻。〕齐主闻之，阴使人就州杀之，葬赠如礼。

     二月，乙亥，上耕藉田。〔藉，栔昔翻。〕

     甲申，齐葬武成帝于永平陵，庙号世祖。

     乙〔【章：十二行本「乙」作「己」；乙十一行本同；孔本同；张校同。】〕丑，齐徙东平王俨为琅邪王。〔邪，音耶。〕

     齐遣侍中叱列长叉聘于周。〔姓纂：叱列，复姓，出于拓跋西部。〕

     齐以司空徐显秀为太尉，并省尚书令娄定远为司空。

     初，侍中、尚书右仆射和士开，为世祖所亲狎，出入卧内，无复期度，〔复，扶又翻。〕遂得幸于胡后。乃世祖殂，齐主以士开受顾托，深委任之，威权益盛；与娄定远及录尚书事赵彦深、侍中．尚书左仆射元文遥、开府仪同三司唐邕、领军綦连猛、高阿那肱、〔李延寿曰：綦连，其先姬姓，六国末，避乱出塞，保祁连山，因以山为姓，北人语讹，故曰綦连。魏收官氏志：綦连氏出于西方诸部。〕度支尚书胡长粲俱用事，时号「八贵」。〔乐，音洛。〕太尉赵郡王叡、大司马冯翊王润、安德王延宗与娄定远、元文遥皆言于齐主，请出士开为外任。会胡太后觞朝贵于前殿，〔朝，直遥翻。〕叡面陈士开罪失云：「士开先帝弄臣，城狐社鼠，受纳货赂，秽乱宫掖。〔掖，音亦。〕臣等义无杜口，肥死陈之。」太后曰：「先帝在时，王等何不言﹖今日欲欺孤寡邪﹖〔邪，音耶。〕且饮酒，勿多言！」叡等辞色愈厉。仪同三司安吐根曰：「臣木商胡，〔安吐根，本安息胡人。天平初，柔然主使至晋阳，吐根密启柔然情状，高欢因为之备，柔然人掠，无获而返。甚后欢与柔然和亲，结成婚媾，皆根为行人。既而归欢，由是见亲待。〕得在诸贵行末，〔行，户刚翻。〕既受厚恩，岂敢惜死！不出士开，朝野不定。」太后曰：「异日论之，王等且散！」叡等或投冠于地，或拂衣而起，明日，叡等复诣云龙门，〔复，扶又翻。〕令文遥入奏之，三返，太后不听。左丞相段韶使胡长粲传太后言曰：「梓宫在殡，事太，欲王等更思之！」叡等遂皆拜射。长粲复命，太后曰：「成妹母子家者，兄之力也。」〔长粲，胡太后之兄，故云然。〕厚赐叡等，罢之。

     太后及齐主召问士开，对曰：「先帝于群臣之中，待臣最厚。陛下谅闇始尔，〔闇，音阴。〕太臣皆有觊觎。〔觊，音冀。觎，音俞。〕今若出臣，正是翦陛下羽翼。宜谓叡云：『文遥与臣，俱受先帝任用，岂可．一去一留！并可用为州，且出纳如旧。〔尚书出纳帝命，令且如旧领职。〕待过山陵，然后遣之。』叡等谓臣真出，心必喜之。」〔喜许记翻。〕帝及太后然之，告叡等如其言。乃以士开为兖州刺史，文遥为西兖州刺史。〔西兖州，时治滑台。〕葬毕，叡等促士开就路。太后欲留士开过百日，〔古者葬日虞，既三虞，用刚日卒哭；后人旦日而卒哭，至今犹然。〕叡不许；数日之内，太后数以为言。〔后数，所角翻。〕有中人知太后密旨者，谓叡曰：「太后意既如此，殿下何宜苦违！」叡曰：「吾受委不轻。今嗣主幼冲，岂可使邪臣在侧！不守之以死，何面戴天！」遂更见太后，苦言之。太后令酌酒赐叡，叡正色曰：「今论国家大事，非为飜酒！」〔为，于伪翻。〕言讫，遽出。

     士开载美女珠帘诣娄定远，谢曰：「诸贵欲杀士开，蒙王力，〔武成帝封娄定远临淮郡王，故称之。〕特全其命，用为方伯。今掌奉别，谨上二女子，一珠帘。」〔上，时掌翻。〕定远喜，谓士开曰：「欲还入不﹖」〔不，读曰否。〕士开曰：「在内久不自安，今得出，实遂本志，不愿更入。但乞王保护，长为大州刺史足矣。」定远信之。送至门，士开曰：「今当远出，愿得一辞觐二宫。」定远许之。士开由是得见太后及帝，进说曰：〔见，贤遍翻。说，式芮翻。〕「先帝一旦登遐，臣愧不能自死。观朝贵意势，欲以陛下为干明。〔干明，齐济南王年号也，事见一百六十八卷文帝天嘉元年。〕臣出之后，必有大变，臣何面目见先帝于地下！」因恸哭。帝、太后皆泣，问：「计安出﹖」士开曰：「臣已得入，复何所虑，正须数行诏书耳。」〔复，扶又翻；下将复、后复、复以同。行，户刚翻。〕于是诏出定远为青州刺史，责赵郡王叡以不臣之罪。

     旦日，叡将复入谏，妻子咸止之，叡曰：「社稷事重，吾宁死事先皇，不忍见朝廷颠沛。」至殿门，又有人谓曰：「殿下勿入，恐有变。」叡曰：「吾上不负大，死亦无恨。」入，见太后，〔见，贤遍翻。〕太后复以为言，叡执之弥固。出，至永巷，遇兵，执送华林园雀离佛院，〔释氏西域记．龟兹国北四十里，山上有寺，名日雀离，大清净，故仿以建佛院。〕今刘桃枝拉杀之。〔拉，卢合翻。考异曰：北齐帝纪：「天统天年，六月，以并省尚左仆射娄定远为尚书左仆射。五年二月，杀赵郡王叡。三月，以并省尚书令娄定远为司空。」盖定远既为仆射，复为井省尚书令也。按和士开传，先出定远，然后杀叡，叡死必在定远作司空后，帝纪误也。但不知果在何时耳。又士开传云「出为青州」。定远传云「寻除瀛州」。盖先出为青州，后乃徐瀛州也。〕叡久典朝政，〔文宣帝时，济南以太子监国，立大都督府，与尚书省分理众事，以叡摄大都督府长史。至武成之世，拜尚书令，又进摄录尚书事，又进太尉。朝，直遥翻；下同。〕清正自守，朝野冤惜之。复以士开为侍中、尚书左仆射。定远归士开所遗，〔遗，于季翻。〕加以余珍赂之。

     三月，齐主如晋阳。夏，四月，甲子，以并州尚书省为大基圣寺，晋祠为大崇皇寺。〔魏收志：太原郡晋阳县有晋祠。〕乙丑，齐主还邺。

     齐主年少，多嬖宠。〔少，诗照翻。〕武卫将军高阿那肱，素以谄佞为世祖及和士开所厚，世祖多令在东宫侍齐主，由是有宠；累迁并省尚书令，封淮阴王。

     宫婢陆令萱者，其夫汉阳骆超，坐谋叛诛，令萱配掖庭，子提婆，亦没为奴。齐主之在襁褓，令萱保养之。令萱巧黠，善取媚，〔黠，户八翻。〕有宠于胡太后，宫掖之中，独擅威福，封为郡君，和士开、高阿那肱皆为之养子。齐主以令萱为女侍中。〔后魏孝文改定内官，左、右昭仪、三夫人、九嫔、世妇、御女之外，又置内职，典内司，视尚书令、仆；作司、大监、女侍中三官，视二品监。〕令萱引提婆入侍齐主，朝夕戏狎，累迁至开府仪同三司、武卫大将军。宫人穆舍利者，斛律后之从婢也，〔从，才用翻。〕有宠于齐主；令萱欲附之，乃为之养母，荐为弘德夫人，〔河清新令：弘德、崇德、正德三夫人，位比三公。〕因令提婆肥姓穆氏。然和士开用事最久，诸幸臣皆依附之以固其宠。

     齐主思祖珽，〔齐主受内禅，祖珽启其谋，故思之。〕就流囚中除海州刺史。〔祖珽去年徙光州。五代志：东海郡，梁置南、北二青州，东魏改为海州。〔珽乃遗陆媪弟仪同三司悉达书曰：「赵彦深心腹深沈，欲行伊、霍事，〔遗，于季翻。媪，乌老翻。陆媪，即谓令萱。沈，持林翻。〕仪同姊弟岂得平安，何不早用智士邪！」和士开亦珽有胆，略，欲引为谋主，乃弃旧怨，虚待之，与陆媪言于帝曰：「襄、宣、昭三帝之子，皆不得立。〔谓文襄、文宣、孝昭之子也。〕今至尊独在帝位者，祖孝征之力也。〔祖珽，字孝征，事见上卷文帝天嘉元年。〕人有功，不可不报。孝征心行虽薄，〔行，下孟翻。〕奇略出人，缓急可使。且其人已盲，必无反心，请呼取，问以筹策。」齐主从之，召人，为秘书监，加开府仪同三司。

     士开谮尚书令陇东王胡长仁骄恣，出为齐州刺史。长仁怨愤，谋遣刺客杀士开。事见，士开与珽谋之，珽引汉文诛蒲昭故事，〔薄昭事见十四卷汉文帝十年。胡长仁，帝舅也，故引此事以诛之。〕遂遣使就州赐死。〔使，疏吏翻。〕

     五月，庚戌，周主如醴泉宫。

     丁巳，以吏部尚书徐陵为左仆射。

     秋，七月，辛卯，皇太子纳妃沈氏，〔考异曰：陈书、南史沈后传，皆云太建三年拜皇太子妃，误也。令从帝纪。〕使部尚书君理之女也。

     辛亥，周主还长安。

     八月，庚辰，盗杀周孔城防主，以其入地入齐。〔魏收志：汉、晋河南新城县，后魏置新城郡，治孔城。其地在隋河南郡伊阙县界。〕

     九月，辛卯，周遣齐公宪与柱国李穆将兵趣宜阳，〔杜佑曰：宜阳郡，今福昌县。〕筑崇德等五城。〔趣，七喻翻。〕

     欧阳纥在广州十余年，〔武帝永定二年，纥与父頠定广州，至是凡十二年。纥，下没翻。〕威惠着于百越。自华皎之叛，帝心疑之，〔华，户化翻。〕征为左卫将军。纥恐惧，其下多劝之反，遂举兵攻衡州刺史钱道戢。〔此始兴之衡州。五代志：南海郡始兴县，梁置安远郡及东衡州。〕

     帝遣中书侍郎徐俭持节谕旨。纥初见俭，盛仗卫，言辞不恭。俭曰：「吕嘉之事，诚当已远，〔吕嘉事见二十卷汉武帝鼎五年、六年。〕将军独不见周迪、陈宝应乎！〔周迪、陈宝应皆以叛换败死，事并见文帝纪。〕转祸为福，未为晚也。」纥默然不应，置俭于孤园寺，累旬不得还。纥尝出见俭，俭谓之曰：「将军业已举事，俭须还报天子。俭之性命，虽在将军，将军成败，不在于俭，幸不见留。」纥遣俭还。俭，陵之子也。〔徐陵时贵显于陈朝。〕

     冬，十月，辛未，诏车骑将军音昭达讨纥。

     壬午，上享太庙。

     十一月，辛亥，周鄫文公长孙俭卒。〔鄫，兹陵翻。长，知两翻。卒，子恤翻。〕

     辛丑，齐以斛律光为太傅，冯翊王润为太保，琅邪王俨为大司马。十二月，庚午，以兰陵王长恭为尚书令。庚辰，以中书监魏收为左仆射。

     自华皎之乱，与周人绝，至是周遣御正大夫杜杲来聘，请复修旧好。〔杜杲屡聘于陈，故使来修旧好。复，扶又翻。好，呼到翻。〕上许之，遣使如周。〔使，疏吏翻。〕

     二年〔（庚寅、五七○）〕

     春，正月，乙酉朔，齐改元武平。

     齐东安王娄叡卒。〔东安郡王。五代志：琅邪郡沂水县，旧置东安郡也。〕

     丙午，上享太庙。

     戊申，齐使兼散骑常侍裴谳之来聘。〔散，悉亶翻。骑，奇寄翻。谳，鱼蹇翻，又鱼列翻。〕

     齐太傅斛律光，将步骑三万救宜阳，屡破周军，筑统关、丰化二城〔【章：十二行本「城」字下有「以通宣阳粮道」六字；乙十一行本同；孔本同；张校同。】〕而还。〔还，从宣翻，又如字。〕周军追之，光纵击，又破之，获其开府仪同三司宇文英、梁景兴。〔周军虽屡败，而攻宜阳不辍。〕二月，己巳，齐以斛律光为右丞相、并州刺史，又以任城王湝为太师，贺拔仁录肖书事。〔全，音壬。湝，音皆，又户皆翻。〕

     欧阳纥召阳春太守冯仆至南海，〔五代志：高凉郡阳春县，梁置阳春郡。广州，治南海郡。守，式又翻。〕诱与同反。仆遣使告其母洗夫人。夫人曰：「我为忠贞，经今两世，〔仆及父融为两世。诱，音酉。使，疏吏翻。洗息典翻。〕不能惜汝负国。」遂发兵拒境，帅诸酋长迎章昭达。〔帅，读曰率。酋，兹秋翻。长，知两翻。〕

     昭达倍道兼行，至始兴纥闻昭达奄至，恇扰不知所为，出顿渥口，〔水经，洭水出桂阳县卢聚，东南过含洭县，南出洭浦关，左合溱水，谓之洭口。洭，去王翻。〕多聚沙石，盛以竹笼，〔盛，时征翻。〕置于水栅之外，用遏舟舰。昭达居上流，装舰，造拍，〔舰，户黯翻；下同。〕令军人衔刀潜行江中，以斫笼，篾皆解，〔篾，莫结翻。〕因纵大舰随流突之。纥众大败，生擒纥，送之；癸未，斩于建康市。

     纥之反也，士人流寓在岭南者皆惶骇。前著作佐郎萧引独恬然，曰：「管幼安、袁曜卿，亦但安坐耳。〔管宁，幼安，依公孙度，度安其贤；魏文帝初，卒还乡里。袁，涣字曜卿，为吕布所拘而不为布所胁；布败，归魏武。〕君子直己以行义，何忧惧乎！」纥平，上征为金部侍郎。〔唐六典曰：汉置尚书郎四人，其一人主财帛委输，盖金部郎曹之任也。历魏、晋、宋、齐、后魏、北齐，并有金部郎，梁、陈、隋为侍郎，炀帝但曰郎。〕引，允之弟也。〔萧允见一百六十二卷梁武帝太清三年。史言萧允兄弟，处大难而不慑。〕

     冯仆以其母功，封信都侯迁石龙太守，〔五代志：石龙县属高凉郡，盖梁、陈置郡也。今为化州。〕遣使持节册命洗氏为石龙太夫人，赐绣幰油络驷马安车一乘，〔幰，许偃翻。安车加绣幰油络也。乘，绳证翻。〕给鼓吹一部，并麾幢旌节，〔吹，尺瑞翻。幢，传江翻。〕其卤簿一如刺史之仪。

     三月，丙申，皇太后章氏殂。

     戊戌，齐安定武王贺拔仁卒。

     丁未，大赦。

     夏，四月，甲寅，周以柱国宇文盛为大宗伯。

     周主如醴泉宫。

     辛酉，齐以开府仪同三司徐之才为尚书左仆射。

     戊寅，葬武宣皇后于万安陵。〔章太后，谥武宣。〕

     闰月，戊申，上谒太庙。

     五月，壬午，齐遣使来吊。〔使，疏吏翻。〕

     六月，酉，齐以广宁王孝珩为司空。〔珩，音行。〕

     甲辰，齐穆夫人生子恒。〔恒，户登翻。〕齐主时未有男，为之大赦。〔为，于伪翻；下请为、为之同。〕陆令萱欲以恒为太子，恐斛律后恨怒，乃白齐主，使斛律后母养之。

     己丑，齐以开府仪同三司唐邕为尚书右仆射。

     秋，七月，〔【章：十二行本「月」下有「癸丑」二字；乙十一行本同；孔本同；张本同。】〕齐立肃宗子彦基为城阳王，彦忠为梁郡主。甲寅，以尚书令兰陵王长恭为录尚书事、中领军，和士开为尚书令，赐爵淮阳王。

     士开威权日盛，朝士不知廉耻者，或为之假子，与富商大贾同在伯仲之列。〔朝，直遥翻。贾，音古。〕尝有一人士参士开疾，〔参者，候问其疾。〕值医云：「王伤寒极重，〔【章：十一行本「重」下有「他药无效」四字；乙十一行本同；孔本同；张校同。】〕应服黄龙汤。」〔陶弘景曰：今近城寺别塞空罂口，内粪仓中，久年得汁，甚黑而苦，名为黄龙汤，治温病，垂死者皆差。〕士开有难色。人士曰：「此物甚易服，〔易，以豉翻。〕王不须疑，请为王先尝之。」一举而尽。士开感其意，为之强服，〔强，其两翻。〕遂得愈。

     乙卯，周主还长安。

     癸酉，齐似华山王凝为太傅。〔华山郡王。五代志：京兆郡郑县，后魏置华山郡。华，户化翻。〕

     司空章昭达攻梁，〔章昭达破欧阳纥而还，遂引兵攻梁。〕梁主与周总管陆腾拒之。周人于峡口南岸筑安蜀城，〔峡口，西陵峡口也。杜佑曰：安蜀城在夷陵郡界。〕横引大索于江上，编苇为桥，以度军粮。昭达命军士为长戟，施于楼船上，仰割其索。索断，粮绝，〔索，昔洛翻。〕因纵兵攻安蜀城，下之。

     梁主告急于周襄州总管卫公直，直遣大将军李迁哲将兵救之。迁哲以其所部守江陵外城，自帅骑兵出南门，使步出北门，〔将，即亮翻。帅，读曰率。「步」下有「兵」字，文意较明。〕道尾邀击陈兵，陈兵多死。夜，陈兵窃于城西以梯登城，登者已数百人，迁哲与陆胜力战拒之，乃退。

     八月，辛卯，齐主如晋阳。

     九月，乙巳，齐立皇子恒为太子。

     冬，十月，辛巳朔，日有食之。

     齐以广宁王孝珩为司徒，上洛王思宗为司空。〔上洛，古郡名。〕复以梁永嘉王庄为开府仪同三司、梁王，〔复，扶又翻。〕许以兴复，竟不果。乃齐亡，庄愤邑，卒于邺。〔史终言之。卒，子恤翻。〕

     乙酉，上享太庙。

     己丑，齐复威宗谥曰文宣皇帝，庙号显祖。〔齐改文宣谥号，见上卷文帝天嘉六年。谥，神至翻。〕

     丁酉，周郑桓公达奚武卒。〔谥法：辟土服远曰桓。卒，子恤翻。〕

     十二月，丁亥，齐主还邺。

     周大将军郑恪将兵平越巂，置西宁州。〔西宁州，后改曰巂州。巂，音髓。〕

     周、齐争宜阳，久而不决。勋州刺史韦孝宽谓其下曰：〔周置勋州于玉璧。〕「宜阳一城之地，不足损益，两国争之，劳师尔年。彼岂无智谋之士，若弃崤东，〔宜阳在三崤之东。〕来图汾北，我必失地。今宜速于华谷及长秋筑城以杜其意。〔水经：涷水出河内闻喜县黍葭谷。注云：涷水所出，俗谓之华谷。又曰：汾水过临汾县东，又屈从县南西流，又西过长修县南，又西与华水合，水出于北山华谷。此所谓长秋，盖即汉长修县故墟也。俗语讹以「修」为「长秋」耳。〕脱其先我，〔先，悉荐翻。〕图之实难。」乃画地形，具陈其状。晋公护谓使者曰：「韦公子孙虽多，数不百满百，汾北筑城，遣谁守之！」事遂不行。〕

     齐斛律光果出晋州道，于汾北筑华谷、龙门二城。〔五代志：绛郡稷山县有后魏龙门郡。〕光至汾东，与孝宽相见，光曰：「宜阳一城，久劳争战。今已舍彼，〔舍，读曰舍。〕欲于汾北取偿，幸勿怪也。」孝宽曰：「宜阳，彼之要冲，汾北，我之所弃。我弃彼取，其偿安在！君辅翼幼主，位望隆重，不抚循百姓而极武穷兵，苟贪寻常之地，涂炭疲弊之民，窃为君不取也！」〔为，于伪翻。〕

     光进围定阳，筑南汾城以逼之。〔魏收志：后魏延兴四年，置定阳县及定阳郡。五代志：文城郡吉昌县，后魏置定阳县及定阳郡。文城郡，东魏置南汾州，后周改曰汾，州吉昌县，后唐避李国昌讳，又改为吉乡县。九域志：属汾州。宋白曰：慈州吉乡县，本汉北屈县，后魏孝文帝置定阳郡及定阳县。时会有河西定阳胡人渡河居此，因以为名。〔周人释宜阳之围以救汾北。晋公护问计于齐公宪，宪曰：「兄宜暂出同州以为声势，宪请以精兵居前，随机攻取。」护从之。〔汾，扶云翻。〕

     三年〔（辛卯、五七一）〕

     春，正月，乙〔【章：十二行本「乙」作「癸」；乙十一行本同孔本同。】〕丑，以尚书右仆射徐陵为左仆射。

     丁巳，齐使兼散骑常侍刘环儁来聘。〔散，悉亶翻。骑，奇寄翻。〕

     辛酉，上祀南郊；辛未，祀北郊。

     齐斛律光筑十三城于西境，〔汾北之地，于邺为西。〕马上以鞭指画而成，拓地五百里，而未尝伐功。又与周韦孝宽战于汾北，破之。齐公宪督诸将东拒齐师。〔将，即亮翻。〕

     二月，辛巳，上祀明堂。丁酉，耕藉田。〔藉秦昔翻。〕

     壬寅，齐以兰陵王长恭为太尉，赵彦深为司空，和士开录尚书事，徐之才为尚书令，唐邕为左仆射，吏部尚书冯子琮为右仆射，仍摄选。〔仍摄吏部选。选，须绢翻；下典选同。〕

     子琮素谄附士开，至是，自以太后亲属，且典选，颇擅引用人，不复启禀，由是与士开有隙。〔为子琮劝琅邪王俨杀士开张本。复，扶又翻。〕

     三月，丁丑，大赦。

     周齐公宪自龙门渡河，〔此自夏阳渡汾阴也。考异曰：北齐书段韶传云：「二月，周师来寇。」周书帝纪云：「三月，宪渡河。」今从之。〕斛律光退保华谷，宪改拔其新筑五城。齐太宰段韶、兰陵王长恭将兵御周师，攻柏谷城，拔之而还。〔此齐遣段韶等出伊、洛以牵制汾北也。将，即亮翻；下同。〕

     夏，四月，戊寅朔，日有食之。

     壬午，齐以琅邪王俨为太保。〔邪，音耶。〕

     壬辰，齐遣使来聘。〔使，疏吏翻。〕

     五月，癸亥，周使纳言郑诩来聘。〔唐六典：后周天官府，置御伯中大夫二人，天子出入则侍子左右。武帝改御伯为纳言，盖侍中之职也。〕

     周晋公护使中外府参军郭荣城于姚襄城南、定阳城西，〔姚襄城者，襄为桓潀所取，奔平阳所筑，后人因以为名。杜佑曰：今汾州吉昌县西，则姚襄所筑城，西临黄河，控带龙门之险，春秋时晋之北屈也。「郭荣」之下有「筑」子，文意乃明。〕齐段韶引兵袭周师，破之。六月，韶围定阳城，〔考异曰：韶传：「七月，屠其外城。」周书、北齐帝纪，皆云「六月陷汾州」，今从之。〕周韶卧病，谓兰陵王长恭曰：「此城三面重涧，〔重，直龙翻。〕皆无走路；唯虑东南一道耳，贼必从此出。宜简精兵专守之，此必成擒。」长恭乃令壮士千余人伏于东南涧口。城中粮尽，齐公宪总兵救之，惮韶，不敢进。敷帅见兵突围夜走，〔帅，读曰率。见，贤遍翻。〕伏兵击擒之，尽俘其众。〔考异曰：周书齐王宪传：「屡破齐师。」北齐书斛律光、段韶专：「屡破周师。」要之，周失汾州，齐师胜耳。〕乙巳，齐取周汾州及姚襄城，唯郭荣所筑城独存。敷，愔之族子也。〔杨愔以死殉齐，而敷为周死于城郭，各尽忠于其所事也。愔，于今翻。〕

     敷子素，少多才艺，〔少，诗照翻。〕有大志，不拘小节，以其父守节陷齐，未蒙赠谥，上表甲理。周主不许，至于再三，帝大怒，命左右斩之。素大言曰：「臣事无道天子，死其分也！」〔分，扶问翻。〕帝壮其言，赠敷大将军，谥曰忠壮，〔谥法：武而不遂曰壮。〕以素为仪同三司，渐见礼遇。帝命素为诏书，下笔立成，词义兼美，帝曰：「勉之，勿忧不富贵。」素曰：「但恐富贵来逼臣，臣无心图富贵也。」

     齐斛律光与周师战于宜阳城下，取周建安等四戍，捕虏千余人而还。军未至邺，齐主敕使散兵，光以军士多有功者，未得慰劳，乃密通表，请遣使宣旨，〔宣慰劳之旨也。劳，力到翻。使，疏吏翻；下待使同。〕军仍且进，齐朝发使迟留。〔朝，直遥翻；一同。〕军还，将至紫陌，光乃驻营待使。帝闻光军已逼，心甚恶之，〔恶，乌路翻。〕亟令舍人召光入见，然后宣劳散兵。〔史言齐主已有疑斛律光之心。见，贤遍翻。劳，力到翻。〕

     齐琅邪王俨以和士开、穆提婆等专横奢纵，意甚不平。〔横，户孟翻。〕二人相谓曰：「琅邪王眼光奕奕，数步射人，向者暂对，不觉汗出；吾辈见天子奏事尚不然。」由是忌之，乃出俨居北宫，〔北宫，在邺之北城。〕五日一朝，不得无时见太后。〔见，贤遍翻。〕

     俨之除太保也，余官悉解，犹带中丞及京畿。士开等以北城有武库，欲移俨于外，然后夺其兵权。〔京畿大都督总京畿兵。〕治书侍御史王子宜，〔治，直之翻。〕与俨所亲开府仪同三司高舍洛、中常侍刘辟强说俨曰：「殿下被疏，正由士开间构，〔说，式芮翻。被，皮义翻。疏，与捤同。间，古苋翻。〕何可出北宫入民间也！」俨谓侍中冯子琮曰：「士开罪重，儿欲杀之，何如﹖」〔冯子琮，胡太后之妹夫，故俨自称曰儿。〕子琮心欲废帝而立俨，因劝成之。

     俨令子宜表弹士开罪，请禁推。〔请收禁而推鞫之。弹，徒丹翻。〕子琮杂他文书奏庂，帝主不审省而可之。〔「主」子衍。据北齐书琅邪王俨传云：「后主不审省而可之。」通鉴就旧史删润以成一家言，本云「帝不审省而可之。」书吏缮写，因旧史之文，遂衍「主」子。杭本作「齐主」。〔【章：十二行本正作「齐主」；乙十一行本同；孔本同；张校同。省，悉井翻。〕俨诳领军库狄伏连曰：「奉敕，令领军收士开。」〔魏收官氏志：次南诸姓有库狄氏。诳，居况翻。〕伏连以告子琮，且请覆奏，子琮曰：「琅邪受敕，何必更奏。」伏连信之，发京畿军士，伏于神虎门外，〔神虎门，即神武门。南、北国四史成于唐臣之手，避唐讳，凡「虎」字悉改为「武」，此独存旧。〕并戒门者不听士开入。秋，七月，庚午旦，士开依常早参，〔依常日早入禁中朝参。〕伏连前执士开手曰：「今有一大好事。」王子宜授以一函，云：「有敕，令王向台。」因遣军士护送。俨遣都督冯永洛就台斩之。

     俨本意唯杀士开，其党因逼俨曰：「事既然，不可中止。」俨遂帅京畿军士三千余屯千秋门。〔帅，读曰率。〕帝使刘桃枝将禁兵八十人召俨，〔将，即亮翻。〕桃枝遥拜，俨命反缚，将斩之，禁兵散走。帝又使冯子琮召，俨辞曰：「士开昔来实合万死，谋废至尊，剃家家发为尼，〔剃，他计翻。〕臣为是矫诏诛之。尊兄若欲杀臣，不敢逃罪。〔若赦臣，愿遣姊姊来迎，臣即入见。」〔齐诸王皆呼嫡母为家家，乳母为姊姊，妇为妹妹。为，于伪翻。见，贤遍翻。〕姊姊，谓陆令萱也，俨欲诱出杀之。〔诱，羊久翻。〕令萱执刀在帝后，闻之，战栗。

     帝又使韩长鸾召俨，俨将入，刘辟强牵衣谏曰：「若不斩穆提婆母子，殿下无由得入。」广宁王孝珩、安德王延宗自西来，〔珩，音行。〕曰：「何不入﹖」辟强曰：「兵少。」〔少，诗沼翻；下谓少同。〕延宗顾众而言曰：「孝昭帝杀杨遵彦，〔杀杨愔事见百六十八卷文嘉元年。〕止八十人。今有数千，何谓少﹖」

     帝泣启太后曰：「有缘，复见家家；〔复，扶又翻。〕无缘，永别！」乃急召斛律光，俨亦召之。

     光闻俨杀士开，抚掌大笑曰：「龙子所为，固自不似凡人！」〔以俨帝子，故谓之龙子。〕入，见帝于永巷。〔见，贤遍翻。〕帝帅宿卫者步骑四百，授甲，将出战，〔帅，读曰率。〕光曰：「小儿辈弄兵，与交手即乱。鄙谚云：『奴见大家心死。』〔大家，谓主也。臣妾呼天子为大家，亦此义。〕至尊宜自至于秋门，琅邪必不敢动。」帝从之。

     光少道，〔道，读曰导，言步而前导也。〕使人走出，曰：「大家来。」俨徒骇散。帝驻马桥上遥呼之，俨犹立不进，光就谓曰：「天子弟杀一夫，何所苦！」执其手，强引以前，〔强，其两翻。〕请于帝曰：「琅邪王年少，肠肥脑满，轻为举措，稍长自不复然，〔邪，音耶。少，诗照翻。长，谓年长音展两翻。〕愿宽其罪。」帝拔俨所带刀镮，乱筑辫头，〔辫头，示将斩之也。〕良久，乃释之。

     收库狄伏连、高舍洛、王宜、刘辟强、督翟显贵，〔翟苌伯翻，又音狄。〕于后园支解，暴之都街。帝欲尽杀俨府文武职吏，光曰：「此皆勋贵子弟，诛之，恐人心不安。赵彦深亦曰：「春秋责帅。」〔春秋左氏传：韩献子谓中行桓子曰：「为元帅，师不用命，谁之罪也﹖」帅，所类翻。〕于是罪之各有差。

     太后责问俨，俨曰：「冯子琮教儿。」太后怒，遣使就内省以弓弦绞杀子琮，〔使，疏吏翻。〕使内参以库车载尸归其家。〔内参，宦者也。库车，载载物者也。〕自是太后常置俨于□□，每食必自尝之。〔虑鸩毒也。〕

     八月，奾亥，齐主如晋阳。

     九月，辛亥，齐以任城王湝为太宰，〔任，音壬。湝，音皆，又户皆翻。〕冯翊王润为太师。

     己未，齐平原忠武王段韶卒。韶有谋略，得将士死力，〔卒，子恤翻。将，即亮翻。〕出总军旅，入参帏幄，功高望重，而邪性温慎，得宰相体。事后母孝，闺门雍肃，齐勋贵之家，无能及者。

     齐祖珽说陆令萱，出赵彦深为兖州刺史。齐主以珽为侍中。

     陆令萱说帝曰：「人称琅邪王聪明雄，勇当令无敌；观其相表，〔邪，音耶。说，式芮翻。相，息亮翻。〕殆非人臣。自专杀以来，常怀恐惧，宜早为之计。」幸臣何洪珍等亦请杀之。帝未决，以食轝密迎珽，问之。〔食轝，载梁肉以输太官者也。〕珽称「周公诛管叔，〔周公诛管叔，〔周公使管叔监殷，管以殷畔，周公诛之。〕秝友酖庆父。」〔左传：鲁庄公有疾，问后于叔牙。对曰：「庆父材。」问于季友。季友曰：「臣以死奉般。」乃使针季酖叔牙而立般。庆父使人弒般。季友立闵公，庆父又使人弒之。季友以僖公适邾。庆父奔莒，季友乃入，立僖公。以赂求庆父子莒，莒人归之。乃密，使公子奚斯请，弗许，哭而往。庆父闻之曰：「奚斯之声也。」乃缢。庆父、叔牙、季友，皆桓公之子，兄弟也。然而以酖死者，叔牙也。夫汉儒固有以经义断狱者，若祖珽者，舞经义以成其狱者也，不可不察。〕帝乃携俨之晋阳，使右卫大将军赵元侃诱俨执之，〔诱，音酉。〕元侃曰：「臣昔事先帝，见先帝爱王。今宁就死，不忍行此。」帝出元侃为豫州刺史。

     庚午，帝启太后曰：「明旦欲与仁威早出猎。」〔俨，字仁威。〕夜四鼓，帝召俨，俨疑之。陆令萱曰：「兄呼，儿何为不去！」俨出，至永巷，刘桃枝反接其手。俨呼曰：「乞见家家、尊兄。」桃枝以袖塞其口，〔呼，火故翻。塞，悉则翻。〕反袍蒙头负，出至大明宫，鼻血湡面，拉杀之，〔拉，卢合翻。〕时年十四，裹之以席，埋于室内。帝使启太后，太后临吠，十余声，即掖入殿。遗腹四男，皆幽死。

     冬，十月，罢京畿府，入领军。〔以俨以京畿兵弄兵，故罢之。〕

     乙未，周遣右武伯谷会琨等聘于齐。〔五代志：周置左、右武伯，掌内、外卫之禁令，兼六率之士，左、右小武伯各二人贰之。谷会，虏复姓。〕

     齐胡太后出入不节，与沙门统昙献通，诸僧至有戏呼昙献为太上皇者。齐主闻太后不谨而未之信，后朝太后，〔朝，直遥翻。〕见二尼，悦而召之，乃男子也。于是昙献事亦发，皆伏诛。

     己亥，帝自晋阳奉太后还邺，至紫陌，遇大风。舍人魏僧伽习风角，〔伽，戍迦翻。〕奏言：「实时当有暴逆事。」帝诈云「邺中有变」，弯弓缠弰，驰入南城，〔弰，所交翻，弓末也。北齐书胡后传作「缠抬」。邺都有南、北城。〕遣宦者邓长颙幽，太后北宫，〔幽母之事，隐于心而未发，而暴风已应于上，天人之际可畏哉！颙，鱼容翻。〕仍敕内外诸亲皆不得与胡太后相见。太后或为帝设食，〔为，于伪翻。〕帝亦不敢尝。

     庚戌，齐遣侍中赫连子悦聘于周。

     十一月，丁巳，周主如散关。〔散，悉亶翻。〕

     丙寅，齐以徐州行台广宁王孝珩〔珩，音行。〕录尚尚书事；庚午，又以为司徒。癸酉，以斛律光为左丞相。

     十二月，己丑，周主还长安。

     壬辰，邵陵公章昭达卒。

     是岁，梁华皎将如周，〔华，户化翻。〕过襄阳，说卫公直曰：「梁主既失江南诸郡，〔吴明彻、章昭达再攻梁，江南诸郡皆为陈所取。说，式芮翻。〕民少国贫；朝廷兴亡继绝，理宜资赡，望借数州以资梁国。」直然之，遣使言状，周主诏以基、平、鄀三州与之。〔五代志：竟陵郡丰乡县，西魏置基州及章山郡。又，竟陵郡乐乡县，旧置武宁郡，西魏置鄀州。又，南郡紫陵县，其城南面，梁置鄀州。今周以与梁者，盖武宁之鄀州也。当阳县，后周置平州。少，诗沼翻。赡，昌艳翻。使，疏吏翻。鄀，音若。〕

