卷第一百七十三【陈纪七】起强圉作噩（丁酉），尽屠维大渊献（己亥），凡三年。

     高宗宣皇帝中之下

     太建九年〔（丁酉、五七七）〕

     春，正月，乙亥朔，齐太子恒即皇帝位，〔恒，户登翻。〕生八年矣；改元承光，大赦。尊齐主为太上皇帝，皇太后为太皇太后，皇后为太上皇后。以广宁王孝珩为太宰。〔珩，音行。〕

     司徒莫多娄敬显、领军大将军尉相愿〔尉，纡勿翻。〕谋伏兵千秋门，〔千秋门，邺宫西门。〕斩高阿那肱，立广宁王孝珩，会阿那肱自他路入朝，不果。〔朝，直遥翻。〕孝珩求拒周师，谓阿那肱等曰：「朝廷不赐遣击贼，岂不畏孝珩反邪﹖孝珩若破宇文邕，〔周主讳邕。〕遂至长安反，亦何预国家事！以今日之急，犹如此猜忌邪！」〔邪，音耶。〕高、韩恐其为变，出孝珩为沧州刺史。〔高、韩，谓高阿那肱、韩长鸾。地形志：熙平三年，分瀛、冀二州，置沧州，治饶安县城。〕相愿拔佩刀斫柱，叹曰：「大事去矣，知复何言！」〔复，扶又翻。〕

     齐主使长乐王尉世辩〔长乐郡王。五代志：信都郡长乐县，旧置长乐郡。乐，音洛。尉，纡勿翻。〕帅千余骑觇周师，出滏口，〔帅，读曰率。骑，奇寄翻。觇，丑廉翻，又丑艳翻。滏，音釜。〕登高阜西望，遥见群乌飞起，谓是西军旗帜，即驰还；比至紫陌桥，不敢回顾。世辩，粲之子也。〔西军旗帜皆黑。齐人时恇惧，望见乌飞，以为周师已至，驰归不敢回顾，惧其及也。紫陌桥在邺城外。尉粲与高欢同起于北镇。尔雅曰：大陆曰：阜。广雅：山无石曰阜。帜，昌志翻。比，必寐翻。〕于是黄门侍郎频之推、中书侍郎薛道衡、侍中陈德信等劝上皇往河外募兵，〔齐制：门下省侍中、给事黄门侍郎各六人，中书省侍郎四人。河外，谓大河之外。王者内京师而外诸夏，齐都邺，在河北，故谓河南为河外。〕更为经略；若不济，南投陈国。从之。道衡，孝通之子也。〔薛孝通始从贺拔岳，后因入朝，遂留仕于邺。〕丁丑，太皇太后、太上皇后自邺先趣济州；〔齐州，治碻磝城。趣，七喻翻。济，子礼翻。〕癸未，幼主亦自邺东行。己丑，周师至紫陌桥。

     辛卯，上祭北郊。

     壬辰，周师至邺城下；癸巳，围之，烧城西门。齐人出战，周师奋击，大破之。

     齐上皇从百骑东走，〔骑，奇寄翻。〕使武卫大将军慕容三藏守邺宫。〔后齐循魏制，武卫将军副贰左。右卫将军，掌左、右厢，所主朱华阁以外，阶从三品。加「大」者，进等。藏，徂浪翻。〕周师入邺，齐王、公以下皆降。〔降，户江翻。〕三藏犹拒战，周主引见，礼之，〔见，贤遍翻。〕拜仪同大将军。三藏，绍宗之子也。〔慕容绍宗始从尔朱氏，后事高欢父子。〕领军大将军渔阳鲜于世荣，齐高祖旧将也。〔将，即亮翻。〕周主先以马脑酒锺遗之，〔马脑石，似玉，宝石也，今作码瑙。先，息荐翻。遗，唯季翻。〕世荣得即碎之。周师入邺，世荣在三台前鸣鼓不辍，周人执之；世荣不屈，乃杀之。周主执莫多娄敬显，数之曰：「汝有死罪三：前自晋阳走邺，携辛弃母，不孝也；〔自晋阳走邺，见上卷上年。数，所矩翻，旧所具翻。走，音奏。〕外为伪朝戮力，内实通启于朕，不忠也；〔为，于伪翻。朝，直遥翻。〕送款之后，犹持两端，不信也。用心如此，不死何待！」遂斩之。

     使将军尉迟勤追齐主。〔考异曰：北齐书「勤」作「刚」。今从周书。尉，纡勿翻。〕

     甲午，周主入邺。齐国子傅士长乐熊安生，博通五经，〔晋武帝咸宁四年，初立国子学，置国子祭酒、博士各一人，后齐置博士五人。黄帝，有熊氏；一曰：出于楚鬻熊之后，以名为氏。乐，音洛。〕闻周主入邺，遽令扫门。家人怪而问之，安生曰：「周帝重道尊儒，必将见我。」俄而周主幸其家，不听拜，亲执其手，引与同坐；赏赐甚厚，给安车驷马以自随。又遣小司马唐道和〔后周之制，六官七命，自小耱宰至小司徒、小宗伯、小司马、小司寇、小司空，皆上大夫，七命。〕就中书侍郎李德林宅宣旨慰谕，曰：「平齐之，利唯在于尔。」引入宫，〔宫，即邺宫，时周主居之。〕使内史宇文昂访问齐朝风俗政教，人物善恶。〔朝，直遥翻。〕即留内省，三宿乃归。〔内省，即齐之门下省。〕

     乙未，齐上皇渡河入济州。〔济，子礼翻。〕是日，幼主禅位于大丞相任城王湝。〔任，音壬湝，户皆翻，又音皆。〕又为湝诏：尊上皇为无上皇，幼主为未〔【严；「宋」改「守」。】〕国天王。〔齐氏于倾危之际，不应改国号为宋。「宋国」，当作「宗国」。〕命侍中斛律孝卿送禅文及玺绂于瀛州，〔齐制，天子六玺，受命玺在六玺之外。绂，印组也。古者韨如蔽膝，又，裳绣为两己相背形，谓之黻。此紁直以系玺而已。玺，斯氏翻。绂，音弗。〕孝卿即诣邺。〔以玺绂归周。〕

     周主诏：「去年大赦所未及之处，皆从赦例。」〔去年周克晋阳，大赦，山东、河南、河北之地，尚为齐守。今既克邺，凡齐之境内，赦所未及之地，今皆从去年赦例。〕

     齐洛州刺史独孤永业，有甲士三万，闻晋州陷，请出兵击周，奏寝不报；永业愤慨。又闻并州陷，乃遣子须达请降于周，〔降，户江翻；下同。〕周以永业为上柱国，封应公。〔此去年事也。因齐亡，叙之于此。应国公，用古邗、晋、应、韩之应以封之。〕

     丙申，周以越王盛为相州总管。〔后魏置相州于邺。东魏都邺，改为司州，以甚京畿之地，仿汉、晋之制而置司州也。周既平齐，复为相州，列于诸州。相，息亮翻。〕

     齐上皇留胡太后于济州，使高阿那肱守济州关，〔济州城北有碻磝津故关。〔觇候周师，〔觇，丑廉翻，又丑艳翻。〕自与穆后、冯淑妃、幼主、韩长鸾、邓长颙等数十人奔青州。〔颙，鱼容翻。〕使内参田鹏鸾西出，参伺动静；〔参，候也。伺，相吏翻。〕周师获之，问齐主何在，绐云：「已去，〔绐，徒亥翻，诳言也。〕计当出境。〔谓出齐境也。〕周人疑其不信，捶之。每折一支．辞色愈厉，竟折四支而死。〔捶，止橤翻。折，而设翻。〕

     上皇至青州，即欲入陈。而高阿那肱宁召周师，约生致齐主，屡启云：「周师尚远，已令烧断桥路。」上皇由是淹留自宽。周师至关，阿那肱即降之。周师奄至青州，上皇囊金，系于鞍，与后、妃、幼主等十余骑南走，〔骑，奇寄翻。〕己亥，至南邓村，尉迟勤追及，尽擒之，并胡太后送邺。〔先已擒故太后于济州，今并齐主送邺。齐天保元年受禅，岁在庚午，四主，二十八年而亡。〕

     庚子，周主诏：「故斛律光、崔季舒等，宜追加赠谥，并为改葬，〔斛律光死见一百七十一卷太建四年。崔季舒等死见五年。谥，神至翻。为，于伪翻。〕子孙冬随荫叙录，〔自汉以来，将相公卿皆得保任子弟若孙为官，所谓门荫者也。〕家口田宅没官者，并还之。」周主指斛律光名曰：「此人在，朕安得至邺！」辛丑，诏：「齐之东山，南园、三台，并可毁撤。瓦木诸物，可用者悉以赐民。山园之田，各还其主。」〔东山、南园、三台，皆高氏游宴之地。撤，直列翻。〕

     二月，壬午，上耕藉田。〔藉，而亦翻。〕

     丙午，周主宴从官将士于齐太极殿，颁赏有差。〔从，才用翻。将，即亮翻；下同。〕

     丁未，高纬至邺，〔已为俘囚，不复书齐主。纬，于贵翻。〕周主降阶，以宾礼见之。

     齐广宁王孝珩至沧州，以五千人会任城王湝于信都，〔冀州治信都。湝自河间进兵至信都。珩，音行。任，音壬。湝，古皆翻。〕共谋匡复，召募得四万余人。周主使齐王宪、柱国杨坚击之。令高纬为手书招湝，湝不从。宪军至赵州，〔魏孝昌二年，分定、相二州置殷州，治广阿，后改为赵州。〕湝遣二谍觇之，〔谍，徒协翻。觇，丑，廉翻，又丑艳翻。〕候骑执以白宪。宪集齐旧将，遍示之，〔齐旧将从宪军者，集以示谍，以携湝军之心。骑，奇寄翻。〕谓曰：「吾所争者大，不在汝曹。今纵汝还，仍充吾使。」〔使，疏吏翻。〕乃与湝书曰：「足下谍者为候骑所拘，军中情实，具诸执事。〔谓谍者当能具言之。〕战非上计，无待卜疑；守乃下策，或未相许。已勒诸军分道并进，相望非远，凭轼有期。〔左传：城濮之役，楚子玉遣使请战于晋侯曰：「请与君之士戏，君凭轼而望之。」故引以为言。兵车之轼，高三尺三寸，立而凭之。〕『不俟终日』，所望知机也！」〔易大传曰：「君子见几而作，不俟终日，」引以谕湝，使速降。〕

     宪至信都，湝陈于城南以拒之。湝所署领军尉相愿诈出略陈，遂以众降。〔邺城之破，相愿盖奔瀛州，湝因署为领军尉，纡勿翻。陈，读曰阵。降，户江翻。〕相愿，湝心腹也，众皆骇惧。湝杀相愿妻子。明日，复战，〔复，扶又翻。〕宪击破之，俘斩三万人，执湝及广宁王孝珩。宪谓湝曰：「任城王何苦至此！」湝曰：「下官神武皇帝之子，兄弟十五人，幸而独存。逢宗社颠覆，〔【章：十二行本「覆」下有「。今日得死」四字；乙十一行本同；孔本同；张校同。】〕无愧坟陵。」〔聚土曰坟。陵，大阜也。坟陵，犹言山陵。〕宪壮之，命归其妻子。又亲为孝珩洗疮傅药，礼遇甚厚。〔为，于伪翻。〕孝珩叹曰：「自神武皇武以外，吾诸父兄弟，无一人至四十者，命也。〔文襄死于盗手，年二十九；显祖，年三十一；济南王，年十七；孝昭，年二十七；武成，年三十二；其余多不得良死。〕嗣君无独见之明，宰相非柱石之寄。〔嗣，祥吏翻。〕恨不得握兵符，受斧钺，展我心力耳！」〔史言湝、孝珩志节可怜。五代志：后齐命将出征，则授鼓旗于朝，皇帝陈法驾，服衮冕，至庙，拜于太祖，徧告讫，降就中阶，引上将操钺授柯曰：「从此上至天，将军制之。」又操斧授柯曰：「从此下至泉，将军制之。」将军既受斧钺，对曰：「国不可从外理，军不可从中制。臣既受命，有鼓旗斧钺之威，愿无一言之命于臣。」帝曰：「苟利社稷，将军裁之。」将军就车，载斧钺而出，皇帝推毂度阃，曰：「从此以外，将军制之。」〕

     齐王宪善用兵，多谋略，得将士心。齐人惮；其威声，多望风沮溃。刍牧不扰，军无私焉。〔将，即亮翻。沮，在吕翻。〕

     周亡以齐降将封辅相为北朔州总管。北朔州，齐之重镇，〔降，户江翻。北朔州控御突厥，齐以为重镇。〕士卒骁勇。〔骁，坚尧翻。〕前长史赵穆等谋执辅相迎任城王湝于瀛州，不果，〔前长史，齐官。长，知两翻。相，息亮翻。〕乃迎定州刺史范阳王绍义。绍义至马邑，自肆州以北二百八十余城皆应之。〔五代志：博陵郡，旧置定州；魏置肆州，治九原；六镇叛乱，寄治楼烦郡之秀容县，其北即齐北朔州界。〕绍义与灵州刺史袁洪猛引兵南出，欲取并州。至新兴，而肆州已为周守，〔地形志：魏太延二年，置薄骨律镇，孝昌二年，置灵州，东西分治，其地属西魏。天平中，东魏复置灵州，奇治汾州隰城县界。五代志：鴈门郡繁畤县，东魏置武州，寄治城中，后齐改为北灵州。新兴，汉、魏古郡名，以五代志考之，与肆州皆在楼烦郡秀容县。宋白曰：唐之岚州，古新兴郡。为，于伪翻。〕前隧二仪同以所部降周。〔二仪同，前隧之将二人，官皆仪同。降，户江翻。〕周兵击显州，〔地形志：魏永安中，置显州，治汾州六〔玉〕壁城。五代志：鴈门郡崞县，东魏置廓州，后齐改北显州。周兵所击即此。〕执刺史陆琼，复攻拔诸城。〔复，扶又翻。〕绍义还保北朔州。周东平公神举将兵逼马邑，〔神举，即宇文神举。〕绍义战败，北奔突厥，犹有众三千人。绍义令曰：「欲还者从其意。」于是辞去者太半。突厥佗钵可汗常谓齐显祖为英雄天子，以绍义重踝，似之，〔厥，九勿翻。佗，徒何翻。可，苦曷翻。汗，音寒。重，直龙翻。踝，户瓦翻。腿两旁曰内外踝。〕甚见爱重；凡齐人在北者，悉以隶之。

     于是齐之行台、州、镇，唯东雍州行台傅伏、营州刺史高宝宁不下，〔傅伏以永桥之功迁东雍州行台。五代志：绛郡，后魏置东雍州。辽西郡置营州，治和龙城。雍，于用翻。〕其余皆入于周。凡得州五十，郡一百六十二，县三百八十，户三百三万二千五百。〔梁太宗大宝元年，齐显祖受魏禅，五主，二十七年而亡。齐所有司、冀、赵、义、怀、黎、建、东雍、汾、晋、南朔、并、肆、灵、显、恒、朔、定、瀛、幽、东燕、北燕、南营、安、青、济、光、胶、徐、仁、睢、兖、北徐、南青、海、东楚、潼、东徐、洛、郑、阳、宋、梁、南兖、西兖、北荆、襄、东广、秦、西楚、扬、南颍、北建、罗、合、江、和共六十州，而东广已下十州，时已为陈，故止言五十州。考异曰：隋书地理志：州九十七，郡一百六十，县一百六十五。今从周书。〕高宝宁者，齐之疏属，有勇略，久镇和龙，甚得夷、夏之心。〔夏，户雅翻。〕周主于河阳、幽、青、南兖、豫、徐、北朔、定置总管府，相、并二州各置宫及六府官。〔中山，或都会之地，或守御之要也，故皆置总管府。总管，犹魏、晋之都督也。相、并二州，皆有齐旧宫及省，故仍置宫，若别都然。置六府官，以代省也。六府官，盖仿长安六官之府，未必备官也。〕

     周师之克晋阳也，〔克晋阳，见上卷上年。〕齐使开府仪同三司纥奚永安求救于突厥，比至，齐已亡。佗钵可汗处永安于吐谷浑使者之下，〔纥奚，虏复姓。魏收官氏志：北方诸姓有纥奚氏。比，必寐翻，及也。处，昌吕翻。吐，如字，或土鹘翻。谷，音浴。使，疏吏翻。〕永安言于佗钵曰：「今齐国已亡，永安何用余生！欲闭气自绍，恐天下谓大齐无死节之臣；乞赐一刀，以显示远近。」佗钵嘉之，赠马七十匹而归之。

     梁主入朝于邺。〔梁臣于周，以周平齐，故入朝。朝，直遥翻；下同。〕自秦兼天下，无朝觐之礼，玉是浆命有司草具其事：致积，玫閧，设九傧、九介，受享于庙，三公、三孤、六卿致食，劳宾，还贽，致享，皆如古礼。〔积，子赐翻。閧，许既翻。劳，力到翻。郑玄曰：每积有牢礼米禾刍薪。又曰：大礼，饔饩也。左传：居则具一日之积。杜预曰：刍米菜薪。诗传曰：牲腥曰饩。或曰：馈客生食及刍米曰饩。傧，主副也，导主以行礼者也。介，宾副也，辅宾以行礼者也。五代志：梁王之朝周，入畿，大耱宰命有司致积，其饩五牢，米九十筥，対醢各三十五瓮，酒十八壶，米禾各五十军，薪刍各百车。既至，大司空设九傧以致馆。梁王东帛乘马，设九介以待之。礼成而出。明日，王朝，受享于庙。既致享，太耱宰又命公一人玄冕乘军，陈九傧，以东帛乘马致食于宾及宾之从，各有差致食讫，又命公一弁服乘车执贽，设九傧以劳宾。王设九介，迎于门外。明日，朝服乘车，还贽于公，公皮弁迎于大门。授贽受贽，并于堂之中楹。大明日，王朝服，设九介，乘车以见于公。事毕，公致享。明日，三孤一人又执贽劳于梁王。明日，王还贽。又明日，王见三孤如三公。明日，卿一人又执贽劳王，王见卿又如三孤。于是三公、三孤、六卿又各饩宾，并属官之长为使，牢米东帛同三公。傧，必刃翻。劳，力到翻。〕周主与梁主晏，酒酣，〔酣，户甘翻。〕周主自弹琵琶。梁主起舞，曰：「陛下既亲抚五弦，臣何敢不同巨兽！」周主大悦，赐赉甚厚。〔舜弹五弦之琴。夔曰：「于，多击石拊石，百兽率舞。」梁主舜况周主，故悦。赉，来代翻。〕

     乙卯，周主自邺西还。

     三月，壬午，周诏：「山东诸军，各举明经干治者二人；若寄才异术，卓尔不群者，不拘此数。」〔时周分置诸州总管以抚镇山东，治军政，故曰诸军。〕

     周主之擒尉相贵也；〔擒尉相贵，见上卷上年。〕招齐东雍州刺史傅伏，伏不从。齐人以伏为行台右仆射。周主既克并州，〔克并州，亦见上卷上年。〕复遣韦孝宽招之，〔韦孝宽镇动州，与东雍州接境，故使招之。复，扶又翻。〕令其子以上大将军、武乡公告身〔以古武乡郡封为公也。石勒置武乡郡。凡授官爵，皆给以符，谓之告身。五代志：冯翊郡华阴县，西魏改武乡郡。周当以此封傅伏。〕及金、马脑三酒锺赐伏为信。伏不受，谓孝宽曰：「事君有死无贰。此儿为臣不能竭忠，为子不能尽孝，人所雠疾，愿速斩之以令天下！」周主自邺还，至晋州，遣高阿那肱等百余人临汾水召伏。伏出军，隔水见，〔汾水径晋、绛二州之间，东雍在绛州界，故隔水。〕问：「至尊今何在﹖」阿那肱曰：「已被擒矣。」〔被，皮义翻。〕伏仰天大哭，帅众入城，于听事前北面哀号，良久，然后降。〔帅，读曰率。听，与厅同。毛晃曰：听事治官处，汉、晋皆作「听事」，六朝以来，乃始加「捜」。音他经翻。号，户刀翻。降，户江翻。〕周主见之曰：「何不早下﹖」伏流涕对曰：「臣三世为齐臣，食齐录，不能自死，羞见天地！」周主执其手曰：「为臣当如此。」乃以所食羊肋骨赐伏〔肋，卢则翻，胁肋。〕曰：「骨亲肉疏，户以相付。」遂引使宿卫，授上仪同大将军。敕之曰：「若亟与公高官，〔亟，纪力翻。〕恐归附者心动。努力事朕，勿忧富贵」他日，又问：「前救河阴得何赏﹖」〔救河阴事见上卷七年。〕对曰：「蒙一转，授特进、永昌郡公。」〔勋级曰转。转，张恋翻。〕周主谓高纬曰：「朕三年教战，决取河阴。正为傅伏善守，〔为，于伪翻。〕城不可动，遂敛军而退。公当时赏功，何其薄也！」

     夏，四月，乙巳，周主至长安，置高纬于前，列其王公于后，车舆、旗帜、器物，以次陈之。备大驾，〔秦大驾，属车八十一乘；汉遵用之，备千乘万骑。晋之盛也，驾卤簿，见于志为尤详。开皇中，大驾十二乘，法驾半之。其后大驾用三十六，法驾月十二。用氏虽设六官，置司辂之职以掌公交车之政，以隋制参之，大驾卤薄必不能如汉、晋之盛。帜，昌志翻。〕布六军，奏凯乐，〔周官：王师大献则令奏恺乐。注云：大献，献捷于祖；恺乐，献功之乐。〕献俘于太庙。观者皆称万岁。戊申，封高纬为温公，齐之诸王三十余人，皆受封爵。周主与齐君臣饮酒，令温公起舞。高延宗悲不自持，屡欲仰药，其傅婢禁止之。

     周主以李德林为内史上士，〔后周之制，内史属春官，中大夫五命，下大夫四命，上士三命。〕自是诏诰格式及用山东人物，并以委之。帝从容谓群臣曰：「我常日唯闻李德林名，复见其为齐朝作诏书移檄，〔从，七容翻。复，扶又翻。为，于伪翻。朝，直遥翻。〕正谓是天上人；岂言今日得其驱使。」神武公纥豆陵毅对曰：〔神武郡公。后魏置神武郡于神武川，隋为神武县，属马邑郡。纥豆陵毅，本姓宝。唐宰相世系表曰：窦本窦融之后，以窦武之难，亡入鲜卑拓跋部，使居南境，号没鹿回部，世为部大人。及勤，后魏穆帝命为纥豆陵氏。至会孙岩，从孝文帝徙各阳，遂为河南洛阳人，复为窦氏。宇文复代北旧姓，又复为纥豆陵氏。〕「臣闻麒麟凤皇，为王者瑞，可以德感，不可力致。麒麟凤皇，得之无用，岂如德林，为瑞且有用哉！」帝大笑曰：「诚如公言。」

     己巳，周主享太庙。

     五月，丁丑，周以谯王俭为大耱宰。庚辰，以杞公亮为大司徒，郑公达奚辰为大宗伯，梁公侯莫陈芮为大司马，应公独孤永业为大司寇，郑公韦孝宽大司徒，郑公达奚震为大宗伯，梁公侯莫陈内为大司马，应公独孤永业为大司寇，邺公韦孝宽为大司空。

     己丑，周主祭方丘。〔周制：方丘在国阴六里之郊，以其先炎帝神农氏配。〕诏以：「路寝会义、崇信、含仁、云和、思齐诸殿，皆晋公护专政时所为，事穷壮丽，有喻清庙，〔清庙者，仿周祀文王之庙而为之也。毛传曰：清庙者，祭有清明之德者之宫也。〕悉可毁撤。雕斲之物，并赐贫民。缮造之宜，务从卑朴。」又〔【章：十二行本「又」上有「戊戌」二字；乙十一行本同；孔本同。】〕诏：「并、邺诸堂殿壮丽者准此。」〔并、邺诸堂殿，齐氏所营也。〕

     臣光曰：周高祖可谓善处胜矣！〔处，昌吕翻。〕他人胜则益，奢高祖胜而愈俭。

     六月，丁卯，周主东巡。秋，七月，丙戌，幸洛州。〔洛州治洛阳。〕八月，壬寅，议定权衡度量，颁之于四方。〔量，音亮。〕

     初，魏虏西凉之人，〔西凉，谓河西。自江渠氏据河西，称凉王；宋文帝元嘉十六年，魏太武帝击而虏之。〕没为隶户，齐氏因之，仍供厮役。〔厮，息移翻养也，役也，使也，贱也。苏林曰：厮，取者薪者也。韦昭曰：析薪曰：厮。今或读从诜入声。〕周主灭齐，欲施宽惠，诏曰：「罪不及嗣，古有定科。〔书大禹谟：皋陶曰：「罚不及嗣。」孔传云：父子罪不相及。〕杂役之徒，独异常宪，〔宪，法也。〕一从罪配，百代不免，罚既无穷，刑何以措！凡诸杂户，悉放为民。」自是无复杂户。

     甲子，郑州获九尾孤，〔此时郑州盖犹在长社。〕已死，献其骨。周主曰：「瑞应之来，必彰有德。若五品时叙，四海和平，乃能致此。〔此稽瑞应图而言也。孔氏书传：五品，谓五常。〕今无其时，恐非实录。」命焚之。

     九月，戊寅，周制：「人庶人已上，唯听衣绸、绵绸、丝布、圆绫、纱、绢、绡、葛、布等九种，〔衣，于既翻。绸，与紬同，直由翻，大丝缯也。绵绸，纺绵为之，今淮人能织绵紬，紧厚，耐久服。丝布，以丝裨布缕织之，今谓之兼丝布。圆绫，土绫也，亦谓之绢花。纱，方目纱也。绢，吉掾翻，缣也，细丝缯。绡，相邀翻，生丝缯。葛，葛越，宜夏服。布，缉麻若为之。种，章勇翻。〕余悉禁之。朝祭之服，不拘此制。」〔朝，直遥翻。〕

     冬，十月，戊申，周主如邺。

     上闻周人灭齐，欲争徐、兖，〔此言禹迹徐、兖二州之地。禹贡曰：海岱及淮惟徐州，济河惟兖州。周之九州岛，青州得沂、泗、淮三水，兖州得大野，无复徐州矣。今之徐州，春秋宋也，左传围宋彭城是也。秦属泗水郡；汉属沛郡，后分立楚国，后置徐州。自是之后，徐州专治彭城矣。〕诏南兖州刺史、司空吴明彻督诸军伐之，以其世子戎昭、将军惠觉摄行州事。明彻军至吕梁，周徐州总管梁士彦帅众拒战，〔帅，读曰率。〕戊午，明彻击破之。士彦婴城自守，明彻围之。

     帝锐意以为河南指麾可定。中书通事舍人蔡景历谏曰：「师老将骄，不宜过穷远略。」〔魏黄初中，中书置通事郎，晋初置舍人、通事，江令舍人通事谓之通事舍人，掌呈奏案，又掌诏命。陈氏得国，国之政事并由中书省，有中书舍人五人，分掌二十一局事，各当尚书诸曹，并为上司，总国内机要，尚书唯听受而已。将，即亮翻。〕帝怒，以为沮众，〔沮，在吕翻。〕出为豫章内史。未行，有飞章劾景历在省赃污狼籍，坐免官，削爵土。〔飞者，不知其所自来也，盖出上意。劾，户概翻，又音户得翻。〕

     周改葬德皇帝于冀州，〔宇文肱者，宇文泰之父也，从鲜于修礼攻定州，战死于唐河。武成初，追谥德皇帝。其地在齐，未得改葬。平齐之后，乃得改葬于冀州。〕周主服缞，〔缞，仓回翻。〕哭于太极殿；百官素服

     周人诬温公高纬与宜州刺史穆提婆谋反，并其宗族皆赐死。众人多自陈无之，高延宗独攘袂泣而不言，以椒塞口而死。〔塞，悉则翻。〕唯纬弟仁英以清狂，仁雅以瘖疾得免，〔汉张敞奏言，「昌邑王贺清狂不惠。」苏林曰：凡狂者阴阳脉尽浊，今此人不狂似狂，故言清狂。或曰：色理清徐而心不慧，故曰清狂。清狂，如今白痴也。瘖，于今翻，糦也。〕徒于蜀。其余亲属，不杀者散配西土，〔西土，谓长安西边州郡。〕皆死于边裔。

     周主以高湝妻卢氏赐其将斛斯征。〔湝，户皆翻，又音皆。将，即亮翻；下同。〕卢氏蓬首垢面，长斋，不言笑。征放之，乃为尼。〔卢氏，山东高门，史言其能守节。长斋者，依佛教茹蔬素，不食荤肉。尼，女夷翻，女僧。〕齐后、妃贫者，至以卖烛为业。

     十一月，壬申，周主皇子衍〔【严：「衍」改「克」。】〕为道王，〔道，古国名，春秋有江、黄、道、鲩。「皇子」，当作「皇孙」。衍，周太子之长子。此有可疑者，后注屡之。通鉴一百七十一卷太建五年六月，书周皇孙衍生。〕兑为蔡王。

     癸酉，周遣上大将军王轨将兵救徐州。

     初，周人败齐师于晋州，乘胜逐北，齐人所弃甲仗，未暇收敛；〔事见上卷八年。败，补迈翻。〕稽胡乘间窃出，〔间，古苋翻。〕并盗而有之。仍立刘蠡升之孙没铎为主，〔刘蠡升为高欢所灭，见一百五十七卷梁武帝大同元年。〕号圣武皇帝，改元石平。

     周人既克关东，〔谓克齐也。〕将讨稽胡，议欲穷其巢穴。齐主宪曰：「步落稽种类既，〔种，章勇翻。〕又山谷险绝，王师一举，未可尽除。且当翦其魁首，余加慰抚。」周主从之，以宪为行军元帅，督诸军讨之。〔行军元帅始此。帅，所类翻。〕至马邑，分道俱进。没铎分遣其党天柱守河东，穆支守河西，据险以拒之。〔此西河离石之河东、河西也。〕宪命谯王俭击天柱，滕王逌击穆支，〔逌，以周翻。〕并破之，斩首万余级。赵王招击没铎，禽之，余众皆降。〔降，户江翻。〕

     周诏：「自永熙三年以来，东土之民掠为奴婢，〔后魏孝武帝永熙三年西入关，自是宇文氏、高氏交兵，互相侵掠，得其民口，各以为奴婢。〕及克江陵之日，良人没为奴婢者，〔梁世祖承圣三年，江陵破，事见一百六十五卷。〕并于为良。」又诏：「后宫唯置妃二人，世妇三人，御妻三人，此外皆减之。」

     周主性节俭，常服布袍，寝布被，后宫不过十余人；每行兵，亲在行陈，〔行陈，上户刚翻，下读曰阵。〕步涉山谷，人所不堪；抚将士有恩，而明察果断，〔断，丁乱翻。〕用法严峻。由是将士畏威而乐为之死。〔将，即亮翻。乐，音洛。为，于伪翻。〕

     己亥晦，日有食之。

     周初行刑书要制：群盗赃一匹，及止、长隐五丁、若地顷以上，皆死。〔隋因周制，制人五家为保，保有长；保五为闾，闾四为族，皆有正。畿外置里正，比闾正；党长，比族正；以相检察，所谓正、长也。百亩为顷。长，知两翻。〕

     十二月，戊申，新作东宫成，太子徙居之。

     庚申，周主如并州，徙并州军民四万户于关中。戊辰，废并州宫及六府。〔是年春，周置并州宫及六府。〕

     高宝宁自黄龙上表劝进于高绍义，〔黄龙，即和龙，今之黄龙府。上，时掌翻。〕绍义遂称皇帝，改元武平，以宝宁为丞相。突厥佗钵可汗举兵助之。〔可，从刊入声。汗，音寒。〕

     十年〔（戊戌、五七八）〕

     春，正月，壬午，周主幸邺；辛卯，幸怀州；〔怀州，治河内郡野王。自此以后，周、陈之君，书「如」、书「幸」，杂出其间，未悉义例所安。〕癸巳，幸洛州。置怀州宫。

     二月，甲辰，周谯孝王俭卒。〔卒，子恤翻。〕

     吴明彻围周彭城，环列舟舰于城下，攻之甚急。舰，户黯翻。〕王轨引兵轻行，据淮口，〔淮口，清水入淮之口，即清口也。〕结长围，以铁锁买车轮数百，沈之清水，〔沈，持林翻。郦道元曰：清水，即泗水之别名。〕以遏陈船归路；军中忷惧。〔忷，许勇翻。〕谯州刺史萧摩诃言于明彻曰：「闻王轨始镇下流，其两端筑城，今尚未立，公若见遣击之，彼必不敢相拒。水路未断，贼势王坚；彼城若立，则吾属心为虏矣。」明彻奋髯曰：「搴旗陷陈，将军事也；长算远略，老夫事也。」摩诃失色而退。〔史言明彻骄而愎谏以致败。髯，而占翻。搴，起虔翻，拔取也。陈，读曰阵。〕一旬之间，水路遂断。

     周兵益至，诸将议破堰拔军，以舫载马而去，马主裴子烈曰：「若破堰下船，船必倾倒，不如先遣马出。」〔考异曰：南史作「马明主」，今从陈书。马主，马军主也。堰，于建翻。舫，府妄翻，并两船也。倒，都皓翻。〕时明彻苦背疾甚笃，萧摩诃复请曰：「今求战不得，进退无路。若潜军突围，未足为耻。愿公帅步卒、乘马轝徐行，摩诃领铁骑数千驱驰前后，必当使公穴达京邑。」〔京邑，谓建康。观摩诃此言，亦知军退后周师继至，必不能守淮南。复，扶又翻。帅，读曰率。轝，考字书皆无此字，唯类篇有之，音羊茹切，舁车也。今言乘马轝，则当读与舆字同，从平声。骑，奇寄翻；下同。〕明彻曰：「弟之此策，乃良图也。然步军既多，吾为总督，必须身居其后，相帅兼行。〔帅，读曰率；下同。〕弟马军宜速，在前，不可迟缓。」摩诃因帅马军夜发。甲子，明彻决堰，乘水势退，冀以入淮。至清口，水势渐微舟舰并碍车轮，不复得过。王轨引兵围而蹙之，众溃。明彻为周人所执，将士三万并器械辎重皆没于周。〔将，即亮翻。重，直用翻。〕萧摩诃以精骑八十居前突围，众骑继之，〔骑，奇寄翻。〕比旦，达淮南，〔淮水南岸也。比，必寐翻。〕与将军任忠、周罗黄独全军得还。〔任，音壬。还，音旋，又如字。〕

     初，帝谋取彭、汴，以问五兵尚书毛喜，〔彭、汴，谓彭城、汴水之地。五兵尚书，以掌中兵、外兵、别兵、都兵、骑兵名官。〕对曰：「淮左新平，边民未辑。周氏始吞齐国，难与争锋。且弃舟懢之工，〔懢，与楫同。〕践车骑之地，〔徐、兖之地四平，车骑便于驰突。践，慈演翻。骑，奇寄翻。〕去长就短，非吴人所便。臣愚以为不若安民保境，寝兵结好，〔好，呼到翻。〕斯久长之术也。」及明彻败，帝谓喜曰：「卿谓喜曰：言验于今矣。」即日，召蔡景历，复以为征南咨议参军。〔以其言验也。〕

     周主封吴明彻为怀德公，〔怀德郡公。五代志：巴东郡武宁县，后周置南都郡源阳县，寻改郡曰怀德，县曰武宁。〕位大将军。〔其朝列于大将军，无职事也。〕明彻忧愤而卒。〔卒，子恤翻。〕

     乙丑，周以越王盛为大耱宰。

     三月，戊辰，周于蒲州置宫，〔五代志：河东郡，后魏曰秦州；后周改蒲州，因蒲坂似名州也。〕废同州及长春二宫。〔同州治冯翊。宇文泰辅魏，多居同州，其后受魏禅，遂以同州置别宫。长春宫在朝邑，冯翊之属县也。是宫盖亦宇文所置。〕

     甲戌，周主初服常冠，以皁纱全褔向后幞发，仍裁为四脚。〔今之揺头始此，制微有不同耳。杜佑曰：「后汉末，王公卿士以幅巾为雅，用全幅皁而向后幞发，谓之头巾，俗人因号为揺发，谓之头巾，俗人因号为揺头。后周武帝因裁幅巾为四脚。幞，与揺同，房玉翻。皁，才早翻。〕

     丙子，命中大将军、开府仪同三司淳于量为大都督，〔陈制：中军大将军，品第二，秩中二千石。开府仪同三司，品第一，其秩则万石矣。〕总水陆诸军事，镇西将军孙玚都督荆、郢诸军，〔玚，雉杏翻，又音畅。〕平北将军樊毅都督清口上至荆山缘淮诸军，宁远将军任忠都督寿阳、新蔡、霍州诸军，以备周。〔宁远将军，梁置；陈制，拟官品第五。此新蔡在化阳郡界。五代志：梁置平高、新蔡、新城三郡于殷城；后齐置新蔡郡于固始，二县皆属弋阳。任，音壬。〕

     乙酉，大赦。

     壬辰，周改元宣政。

     夏，四月，庚申，突厥寇周幽州，杀掠吏民。〔厥，九勿翻。〕

     戊午，樊毅遣军渡淮北，对清口筑城。壬戌，清口城不守。

     五月，己丑，周高祖帅诸军伐突厥，〔周主以是役殂于军中，故书其庙号。帅，读曰率。〕遣柱国原公姬愿、〔原，古国名。〕东平公神举等将兵五道俱入。〔将，即亮翻，又音如字，领也。〕

     癸巳，帝不豫，留止云阳宫；〔五代志：京兆郡云阳县，后周置云阳郡。盖亦置别宫于此。〕丙申，诏停诸军驿。召宗师宇文孝伯赴行在所，〔后周置宗师之官，盖掌诸宗室。杜佑曰：宗师属天官，中大夫也，五命；小宗师，下大夫，四命。宇文孝伯寺留长安，故驿召之。天子所至为行在所。〕帝执其手曰：「吾自量必无济理，〔量，音良。〕后事付君。」是夜，授孝伯司卫上大夫，总宿卫兵。〔后周之制，凡上大夫，皆六命。〕又令驰驿入京镇守，以备非常。六月，丁酉朔，帝疾甚，还长安；是夕殂，年三十六。〔还，从宣翻，又音始字。殂，祚乎翻。〕

     戊戌，太子即位。尊皇后阿史那氏为皇太后。〔阿史那氏，天和三年娶于突厥者也。〕宣帝初立，即逞奢欲。大行在殡，曾无戚容，〔在戚而有嘉容，鲁昭公所以不终也。〕扪其杖痕，大骂曰：「死晚矣！」〔扪，以手抚摸也。杖良，为太子时受之良。〕阅视高祖宫人，逼为淫欲。〔周武帝未祔庙而书高祖者，史笔也。〕超拜吏部下大夫郑译为开府仪同大将军、内史中大夫，魏以朝政。〔郑译有宠，事始上卷八年。朝，直遥翻。〕

     己未，葬武皇帝于孝陵，庙号高祖。既葬，诏内外公除帝及六宫，皆议即吉。京兆郡丞乐运上疏，以为「葬期既促，事讫即除，太为汲汲。」帝不从。〔乐运擢京兆郡丞，见一百七十一卷五年。自丁酉至己未二十三日而葬，太速矣。〔上，时掌翻。〕

     帝以齐炀王宪属尊望重，忌之。〔齐王于周主，叔父也，属尊。出将入相，着功名，其望重。谥法：好内远礼曰炀。宪岂有是哉﹖周主杀之而加以恶谥耳。炀，余亮翻。〕谓宇文孝伯曰：「公能为朕图齐王，〔为，于伪翻。〕当以其官相授。」孝伯叩头曰：「先帝遗诏，不许滥诛骨肉。齐王，陛下之叔父，功高德茂，社稷重臣。陛下若无故害之，〔【章：十二行本「之」下有「臣又顺旨曲从」六字；乙十一行本同；孔釭同；张校同；退斋校同。】〕则臣为不忠之臣，陛下为不孝之子矣。」帝不怿，由是疏之。乃与开府仪同大将军于智、郑译等密谋之，使智就宅候宪，因告宪有异谋。

     甲子，帝遣宇文孝伯语宪，〔语，牛倨翻。〕欲以宪为太师，〔太师，三师之首。〕宪辞让。又使孝伯召宪，曰：「晚与诸王俱入。」既至殿，宪独被引进。〔被，皮义翻。〕帝先伏壮士于别室，至，即执之。宪自辩理，帝使于智证宪，宪目光如炬，与智相质。〔质，证也，验也。〕或谓宪曰：「以王今日事势，何用多言！」宪曰：「死生有命，宁，复图存！〔复，扶又翻。〕但老母在堂，恐留兹恨耳！」〔言既诬以异谋，恐罪及其母也。〕因掷笏于地。遂缢之。〔缢，于赐翻，经也，绞也。〕

     帝召宪僚属，使证成宪罪。参军勃海李纲，誓之以死，终无桡辞。〔桡，奴教翻，曲也。〕有司以露车载宪尸而山，〔车无帷盖曰露车。〕故吏皆散，唯李纲抚棺号恸，躬，自瘗之，〔纲在宪府，先此未有闻焉，而能临难，尽节于所事；隋、唐之间，汔能自持，有以也夫！号，户刀翻。瘗，于计翻。〕哭拜而去。

     又杀上大将军王与，上开府仪同大将军独孤熊，开府仪同大将军豆卢绍，〔隋书曰：豆卢，本姓慕容，燕北地王精之后，中山败，归魏。北人谓归义为豆卢，因氏焉。〕皆素与宪亲善者也。帝既诛宪而无名，〔无罪以君之为无名；古所谓无名之师，亦言无名之师，亦言无罪而加之兵也。〕乃云与兴等谋反，时人谓之「伴死」。〔伴，蒲旱翻。〕

     以于智为柱国，封齐公，以赏之。

     闰月，乙亥，周主立妃杨氏为皇后。〔杨，坚之女也。〕

     辛巳，周以赵王招为太师，陈王纯为太傅。

     齐范阳王绍义闻周高祖殂，以为得以天助。幽州人卢昌期，起兵据范阳，〔五代志：幽州治蓟城涿县，旧置范阳郡。〕迎绍义绍义引突厥兵赴之。周遣柱国东平公神举将兵讨昌期。〔将，即亮翻。〕绍义闻幽州总管出兵在外，欲乘虚袭蓟，〔蓟，音计。〕神举遣大将军宇文恩将四千人救之，半为绍义所杀。会神举克范阳，擒昌期，绍义闻之，素衣举哀，还入突厥。高宝宁帅夷、夏数万骑救范阳，〔还，从宣翻，又音如字。厥，九勿翻。〕帅，读曰率。夏，刀雅翻。骑，奇寄翻。〕至潞水，〔水经注：鲍丘水出御夷北塞中，俗谓之大榆河，南过潞县为潞水。〕闻昌期死，还，据和龙。

     秋，七月，周主享太庙；丙午，祀圜丘。〔按五代志：周祭圜丘及南郊，并正月上辛；今用七月丙午，非旧制。〕

     庚戌，周以小宗伯斛斯征为大宗伯。壬戌，以亳州总管杨坚为上柱国、大司马。〔五代志：谯郡，后魏置南兖州，后周置总管府，后改曰亳州。亳，旁各翻。〕

     癸亥，周主尊所生母李氏为帝太后。〔嫡母阿史那氏既尊为皇太后，又尊生母为帝太后。〕

     八月，丙寅，周主祀西郊；〔五代志：后周五郊坛，其崇及去国如其行之数，其方俱百二十步，仕壝皆半之。〕壬申，如同州。以大司徒杞公亮为安州总管，上柱国长孙览为大司徒，杨公王谊为大司空。〔长，知两翻。〕两戌，以永〔【章：十二行本「永」上有「柱国」二字；乙十一行本同；孔本同。】〕昌公椿为大司寇。

     九月，乙巳，立方明坛于娄湖。戊申，以扬州刺史始兴王叔陵为王官，临盟百官。〔周礼：司盟掌盟载之法，凡邦国有疑、会同，则掌其盟约之载，北面诏明神，既盟则贰之。郑玄注曰：有疑，不协也。明神，神之明察者，谓日月山川也。觐礼加方明于坛上，所以依之也。诏之者，读其载书以告之也。贰之者，写其副当以授六官。陈祥道曰：诸侯觐于天子，为宫方三百步，四门，坛十有二寻，深四尺，加方明于其上。觐礼方明者，木也，方四尺，设六色：东方青，南方赤，西方白，北方黑，上玄，下黄。设六玉：上圭，下璧，南方璋，西方琥，东方圭，北方璜。郑氏曰：方明者，上下四方神明之象也。会同而盟，明神监之。六色，象其神。六玉以礼之，上宜以苍璧，下宜以黄琮，而不以者，则上下之神非天地之至贵者也。设玉者，刻其木以着之。王官伯者，古者天子盟诸侯，使天子之老麘之。如春秋践土之盟，王子虎盟诸侯于王庭，是之谓王官伯。时彭城丧师，陈入通国上下摇心，故为是盟。〕

     庚戌，周主封其弟元为荆王。

     周主诏：「诸应拜者，皆以三拜成礼。」〔三拜成礼，用夷礼也。〕

     甲寅，上幸娄湖誓众。乙卯，分遣大使以盟誓班下四方，上下相警戒。〔使，疏吏翻。班下，户嫁翻。班，布也。〕

     冬，周〔【章：十二行本「周」上有「十月癸酉」四字；乙十一行本同；孔本同；张校同。】〕主还长安。以大司空王谊为襄州总管。〔五代志：襄阳郡，江左侨置雍州，西魏改曰襄州。〕

     戊子，以尚书左仆射陆缮为尚书仆射。

     十一月，突厥寇周边，围酒泉，杀掠吏民。〔五代志：张掖郡福禄县，旧置酒泉郡。〕

     十二月，甲子，周以毕王贤为大司空。

     己丑，周以河阳总管滕王逌为行军元帅，帅众入寇。〔逌，音由。元帅，所类翻。帅众之帅，读曰率。〕

     十一年〔（己亥、五七九）〕

     春，正月，癸巳，周主受朝于露门，〔「露门」，当作「路门」。路，大也，盖周之外朝也。程泰之作雍，录，以唐大明宫丹凤门、太极宫承天门皆为唐之外朝，盖识此意。朝，直遥翻。〕始与群臣服汉、魏衣冠；〔以此知后周之君臣，前此盖胡服也。〕大赦，改元大成。置四辅官：以大耱宰越王盛为大前疑，相州总管蜀公尉迟迥为大右弼，申公李穆为大左辅，大司马随公杨坚为大后承。〔尉，纡勿翻。记文王世子，虞、夏、商、周有师保，有疑丞，设四辅及三公，周主仿此以置官。〕

     周主之初立也，以高祖刑书要制为太重而除之，〔周行刑书要制见上九年。〕又数行赦宥。〔数，所角翻；下同。〕京兆郡丞乐运上疏，〔上，时掌翻。〕以为：「虞书所称『眚灾肆赦』，〔眚，所景翻。〕谓过误为害，当缓赦之；吕刑云：『五刑之疑有赦，』谓刑疑从罚，罚疑从免也。谨寻经典，未有有罪无轻重，溥天大赦之文。大尊岂可数施非常之惠，以肆奸宄之恶乎！」〔大尊，犹言至尊也。〕帝不纳。既而民轻犯法，又自以奔淫多过失，恶人规谏，〔恶，乌路翻。〕欲为威虐，摄服群下。〔摄，之涉翻。〕乃更为刑经圣制，〔考异曰：周帝纪，行刑经圣制在八月。按隋元岩传，乐运之谏，因岩纳说得免，及王轨之死，岩遂废于家。今运书已有「更严前制」之语，然则行刑经在轨死前也。〕用法益深，大醮于正武殿，告天而行之。〔五代志：道家斋法：夜中于星辰之下，陈设酒脯、単饵、币物，历祀天皇、太一、祀五星、列宿。为书，烧番陈读，云奏上天曹，名之为醮。醮，子肖翻。〕密令左右伺察群臣，〔伺，相吏翻。〕小有过失，辄行诛谴。

     又，居丧纔踰年，辄恣声乐，鱼龙百戏，常陈殿前，〔五代志：齐武平中，有鱼龙烂漫、俳优朱儒、山车、巨象、拔井、种瓜、杀马、剥驴等奇怪异端，百有余物，名为百戏。时郑译有宠于周主，征齐散乐，并会京师为之，盖秦角抵之流也。〕累日继夜，不知休息；多聚美以实后宫，增置位号，不可详录；游宴沈湎，或旬日不出，〔沈，持林翻。湎，弥兖翻。毛晃曰：沈湎，饮酒齐其色。韩诗：饮酒闭门不出客曰湎。〕群臣请事者，皆因宦者奏之。于是乐运舆榇诣朝堂，陈帝八失：榇，初觐翻，空棺。朝，直遥翻；下同。〕其一，以为「大尊比来事多独断，〔比，毗至翻。断，丁乱翻。〕不参诸宰辅，与众共之。」其二，「搜美女以实后宫，仪同以上女不许辄嫁，贵贱同怨。」其三，「大尊一入后宫，数日不出，所须闻奏，多附宦官。」其四，「下诏宽刑，未及半年，更严前制。」其五，「高祖斲雕为朴，崩未踰年，而遽穷奢丽。」其六，「傜赋下民，以奉俳优角抵。」其七，「上书字误者，即治其罪，〔上，时掌翻。治，直之翻。〕杜献书之路。」其八，「玄象垂诫，不能谘诹善道，〔玄象天象也。日月星辰，在天成象。，诹，子于翻，又子侯翻。〕修布德政。」「若不革兹八事，臣见周庙不血食矣。」〔牺牲之荐为血食。〕帝大怒，将杀之。朝臣恐惧，莫有救者。内史中大夫洛阳元岩叹曰；「臧洪同死，人犹愿之，〔陈容愿与臧洪同死，事见六十卷汉献帝兴平三年。〕况比干乎！〔以乐运忠谏况之比干。〕若乐运不免，吾将与之俱毙。」乃诣合请见，〔见，贤遍翻。〕曰：「桨运不顾其死，欲以求名。陛下不如劳而遣之，〔劳，力到翻。〕以广圣度。」帝颇感悟。明日，召运，谓曰：「朕昨夜思卿所奏，实为忠臣。」赐御食而罢之。

     癸卯，周主皇子阐为鲁王。〔按李延寿北史：静帝讳衍，后改名阐。观此，则九年周主皇子衍为道王，自是高祖之子邪﹖〕

     甲辰，周主东巡；〔【章：十二行本「巡」下有「丙午」二字；乙十一行本同；孔本同。】〕以许公宇文善为大宗作。戊午，周主至洛阳；立鲁王阐为皇太子。〔阐，昌善翻。〕

     二月，癸亥，上耕藉田。〔藉，在亦翻。〕

     周下诏，以洛阳为东京；发山东诸州兵治洛阳宫，〔治，直之翻。〕常役四万人。徙相州六府于洛阳。〔周置相州六府，见上九年。相，息亮翻。〕

     周徐州总管王轨，闻郑译用事，自知及祸，谓所亲曰：「吾昔在先朝，实申社稷至计。今日之事，断可知矣。〔朝，直遥翻。断，丁乱翻。〕此州控带淮南，邻近强寇，欲为身计，易如反掌。〔强寇，谓陈。易，以豉翻。〕但忠义之节，不可亏违，况荷先帝厚恩，〔荷，下可翻。〕岂可以获罪嗣主，遽忘之邪！〔邪，音耶。〕正可于此待死，冀千载之后，知吾此心耳！」〔载，作亥翻。〕

     周主从容问译曰：「我脚杖良，谁所为也﹖」对曰：「事由乌丸轨。」〔受杖事见上卷八年。王轨盖赐姓乌丸氏，故称之。从，千容翻。〕宇文孝伯因言轨捋须事。〔宇文孝伯何为出此言也！欲自求免死邪﹖然终于不免也。捋须事见同上。〕帝使内史杜庆信就州杀轨，元岩不肯署诏。御正中大夫颜之仪切谏，〔武成元年，置御正四人。〕帝不听，岩进继之，脱巾顿颡，三拜三进。〔颡，苏朗翻，额也。〕帝曰：「汝欲党乌丸轨邪﹖」岩曰：「臣非党轨，正恐滥诛失天下之望。」帝怒，使阉竖搏其面。〔搏，手击也。〕轨遂死，岩亦废于家。远近知与不知，皆为轨流涕。〔为，于伪翻。〕之仪，之推之弟也。〔颜之推先仕于齐，齐亡入周。〕

     周主之为太子也，上柱国尉迟运为宫正，〔此太子宫正也。尉，纡勿翻。〕数进谏，不用；〔数，所角翻。〕又与王轨、宇文孝伯、宇文神举皆为高祖所亲待，太子疑其同毁己。及轨死，运惧，私谓孝伯曰：「吾徒必不免祸，为之柰何﹖」孝伯曰：「今堂上有老母，地下有武帝，〔武帝，即高祖也。〕为臣为子，知欲何之！〔之，往也。〕且委质事人，本&#13535;名义名义；谏而不入，死焉可逃！〔质，如字。焉，于干翻。〕足下若为身计，宜且远之。」〔远，于愿翻。〕于是运求出为秦州总舌。〔天水郡，旧秦州。〕

     他日，帝托以齐王宪事让孝伯曰：「公知六王谋反，何以不言﹖」对曰：「臣知齐王忠于社稷，为群小所谮，言必不用，所以不言。且先帝付嘱微臣，〔嘱，之欲翻，托也。〕唯令辅导陛下。今谏而不从，实负顾托。以此为罪，是所甘心。」帝大惭，俛首不语，〔令，力丁翻。俛，音免。〕命将出，赐死于家。〔将，引也，领也。〕

     时宇文神举为并州刺史，帝遣使就州酖杀之。〔使，疏吏翻。〕尉迟运至秦州，亦以忧死。

     周罢南伐诸军。

     突厥佗钵可汗请和于周，〔厥，九勿翻。可，从刊入声。汗，音寒。〕周主以赵王招女为千金公主，妻之，〔妻，七细翻。〕

     辛巳，周宣帝传位于太子阐，大赦，改元大象，自称天元皇帝，所居称「天台」，冕二十四旒，车服旗鼓皆倍于前王之数。皇帝称正阳宫，置纳言、御正、诸卫等官，〔保定四年，改宗伯为纳言。此纳言似隋官之纳言，为门下省长官。诸卫等官，左．右宫伯、小宫伯、左．右中侍、左．右侍、左．右前侍、左．右后侍、左．右骑侍、左．右宗侍、左．右庶侍、左．右勋侍、左．右武伯、小武伯、左．右旅贲、左．右射声、左．右骁骑、左．右羽林、左．右游击也。〕皆准天台。尊皇太后为天元皇太后。

     天元既传位，骄侈弥甚，务自尊大，无所顾惮，国之仪典，率情变更。〔更，工衡翻。〕每对臣下自称为天，用樽、彝、珪、瓒以饮食。〔周礼有六尊、六彝，尊有罍而彝有舟。郑玄曰：彝，亦尊也。郁鬯日彝。彝，法也，言为尊之法。郑众曰：于圭头为器，可以挹鬯祼祭，谓之瓒。瓒，藏旱翻。〕令群臣朝天台者，致斋三日，清身一日。〔朝，直遥翻。〕既自比上帝，不欲群臣同己，常自带绶，冠通天冠，加金附蝉，顾见侍臣弁上有金蝉及王公有绶者，并令去之。〔五代志：古者君臣佩玉，绶者所以贯佩相承受也。又上下施韨，如蔽膝。五霸之后，战兵不息，佩非兵器，韨非战仪，于是解去佩、韨，留其系襚而已。韨、佩既废，秦乃以采组连结于襚，又谓之绶。周制：皇帝组绶，以苍，以青，以朱，以黄，以白，以玄，以纁，以红，以紫，以緅，以碧，以绿，十有二色。诸王及王云公九色，自黄以下；王公以下，以差降杀。通天冠，古制高九寸，正竖顶，少斜却，乃直下铁为卷梁，前有展筩，冠前加金博山述。加金附蝉者，乃侍中、常侍所冠武戒也。史皆言天元之率意自尊。绶，音受。冠通之冠，古玩翻。令，力丁翻。去，羌吕翻。〕不听人有「天」、「高」、「上」、「大」之称，〔称，尺证翻。〕官名有犯，皆改之。改姓高者为「姜」，齐太公之后，食采于高，因以为氏，本姜姓也，使改从本姓。〕九族称高祖者为「长祖」。〔长，知两翻。〕又令天下车皆以浑木为軜。〔浑，户本翻。〕禁天下妇人不得施粉黛，〔纷以傅面，黛以填额、画眉。〕自非宫人，皆黄眉墨妆。

     每召侍臣论议，唯欲兴造变革，未尝言及政事。游戏无常，出入不节，羽仪仗卫，晨出夜还，〔还，从宣翻，又音如字。〕陪侍之官，皆不堪命。自公卿以下，常被楚挞。每捶人，皆以百二十为度，谓之「天杖」，〔被，皮义翻；下同。捶，止橤翻。〕其后又加至二百四十。宫人内职亦如之，后、妃、嫔、御，虽被宠幸，亦多杖背。于是内外恐怖，〔怖，蒲布翻。〕人不自安，皆求苟免，莫有固志，重足累息，〔重足而立，屏气积郁而不敢息。重，直龙翻。累，力委翻。〕以逮于终。

     戊子，周以越王盛为太保，尉迟迥为大前疑，代王达为大右弼。

     辛卯，徙邺城石经于洛阳。〔尉，纡勿翻。汉灵帝时，蔡邕立石经于太学讲堂前，一曰：立于鸿都门。魏正始中，又立古、篆、隶三字石经，高澄迁饮于邺，周今复徙之洛阳。〕诏：「河阳、幽、相、豫、亳、青、徐七总管，并受东京六府处分。」〔相，息亮翻。处，昌吕翻。分，扶问翻。〕

     三月，庚申，天元还长安，大陈军伍，亲擐甲冑，〔擐，音宦。〕人自青门，静帝备法驾以从。〔青门，汉长安城东出南来第三门也。门色青，故名青门。法驾，次于大驾。从，才用翻。〕

     夏，四月，壬戌朔，立妃朱氏为天帝后。后，吴人，本出寒微，生静帝，长于天元十余岁，〔长，知两翻。〕疏贱无宠，以静帝故，特尊之。

     乙巳，周主祠太庙。壬午，大醮于王武殿。

     五月，〔【章：十二行本「月」下有「幸亥」二字；乙十一行本同；孔同；张校同。】〕以襄国郡为赵国，济南郡为陈国，武当、安富二郡为越国，上党郡为代国，新野郡为滕国，邑各万户；〔食吧各有实士。〕「安富」，当作「安福」。五代志：淅阳郡武当县，旧置武当郡。又，安福郡。南阳郡之新野县，旧日棘阳，置新野郡。济，子礼翻。〕令赵王招、陈王纯、越王盛、代王达、滕王逌并之国。

     随公杨坚私谓大将军汝南公庆曰：「天元实无积德；视其相貌，寿亦不长。〔相，息亮翻。〕又，诸藩微弱，各令就国，曾无深根固本之计。羽翮既翦，何能及远哉！」〔观杨坚此言，岂有篡心哉！然坚处猜虐之朝而发此言，其免者盖幸也。〕庆，神举之弟也。

     突厥寇周并州。〔厥，九勿翻。并，卑经翻。〕六月，周发山东诸民修长城。〔修齐所筑长城也。齐筑长城，见百六十六卷梁敬帝太平元年。〕

     秋，七月，庚寅，周以杨坚为大前疑，柱国司马消难为大后承。〔难，乃旦翻。〕

     辛卯，初用大货六铢钱。五代志：梁武帝铸钱，肉好周郭，文曰五铢；而又别铸，除其肉郭，谓之女钱；二品并行。百姓或私以古钱交易，有直百五铢、五铢女钱、太平百钱、定平一百、五铢雉钱、五铢对文等号，轻重不一。天子品并行。百姓或私以古钱交易，有直百五铢、五铢女钱、太平百钱、定平一百、五铢对文等号，轻重不一。天子频下诏书，非新铸二种之钱，并不许用，而私用益甚。至普通中，乃议尽罢铜钱，更铸铁钱。人以铁贱易得，并皆和铸。大同已后，所在铁钱如丘山。钱陌所在不等，至于末年，陌益少，以三十五为陌。陈初承丧乱之后，铁钱不行。始，梁末又有两柱钱柔鹅眼钱，两柱重而鹅眼轻杂而用之，其价同。私家多镕钱，又间以锡、铁，兼以粟、帛为货。至文帝天嘉五年，改铸五铢，初出当鹅眼之十。至是又铸大货六铢，以一当五铢之十，后还当一，人皆不以为便。未几，帝崩，遂废六铢而行五铢。〕

     丙申，周纳司马消难女为正阳宫皇后。〔静帝后也。难，乃旦翻。〕

     己酉，周尊天元帝太后李氏为天皇太后。壬子，改天元皇后朱氏为天皇后，立妃元氏为天右皇后，陈氏为天左皇后，凡四后去。元氏，开府仪同大将军晟之女；〔晟，成正翻。〕陈，大将军山提之女也。〔陈山提，尔朱兆苍头也，见一百五十六卷梁武帝中大通五年。〕

     八月，庚申，天元如同州。

     丁卯，上阅武于大壮观。命都督任忠帅步骑十万陈于玄武湖，都浚陈景帅楼舰五百出瓜步江，振旅而还。〔观，古玩翻。释名：观者，于上观望。帅，读曰率。骑，奇寄翻。陈，读曰阵。楼舰，即楼船，两面施重板，列战洛，故谓之楼舰。舰，户黯翻。，还音旋，又如字。帝自丧师于彭城，设近陈以耀武，所谓不足者示人有余也。〕

     壬申，周天元还长安。甲戌，以陈山提、元晟并为上柱国。〔二人者，皆后父也。晟，丞正翻。〕

     豫章内史南康王方泰，在郡秩满，纵火延烧邑居，因行暴掠，驱录富人，征求财贿。〔录，收也。〕上阅武，方泰当从，〔从，才用翻。〕启称母疾不行，而微服往民间淫人妻，为州所录。〔州，谓扬州也。〕又帅人仗抗拒，伤禁司，〔仗，兵仗。禁司，当禁防奸非者。帅，读曰率。〕为大司所奏。上大怒，卜方泰狱，〔下，户嫁翻。〕免官，削爵土，寻而复旧。

     壬午，周以上柱国毕王贤为太师，郇公韩业为大左辅。九月，乙卯，以酆王贞为大耱宰。以郧公孝〔【章：十二行本「孝」上有「韦」字；乙十一行本同；孔本同。】〕宽为行军元帅，〔郇，音荀。酆，音丰。郧，音云。帅，所类翻。〕帅行军总管杞公亮、郕公梁士彦寇淮南。〔帅，读曰率。〕仍遣御正杜杲、礼部薛舒来聘。

     冬，十月，壬戌，周天元幸道会苑，大醮，以高祖配醮。初复佛像及天尊像，〔周毁经像见上卷六年。〕天元与二像俱南面坐，大陈杂戏，令长安士民纵观。〔令，力丁翻。〕

     甲戌，以尚书仆射陆缮为尚书左仆射。

     十一月，辛卯，大赦。

     周韦孝宽分遣杞公亮自安陆攻黄城，梁士彦攻广陵。〔分两路进兵以攻淮南。此广陵在新息。〕甲午，士彦至肥口。〔肥水入淮之口。〕

     乙未，周天元如温汤。〔即骊山温汤，在骊山西北。十道志曰：温泉有三所，其一处即皇堂石井，后周宇文护所造。〕

     戊戌，周军进围寿阳。

     周天元如同州。

     诏开府仪同三司、南兖州刺史淳于量为上流水军都督，中领军樊毅都督北讨诸军事，左卫将军任忠都北讨前军事，前丰州刺史皋文奏帅步骑三千趣阳平郡。〔五代志：建安郡，陈置丰州。江都郡安宜县，梁置阳平郡。皋，姓，皋陶之后。左传有越大夫皋如。帅，读曰率；下同。骑，奇寄翻；下同。趣，七喻翻；下同。〕

     壬寅，周天元还长安。

     癸卯，任忠帅步骑七千趣秦郡；〔趣，七喻翻。〕丙午，仁威将军鲁广达帅众入淮；〔梁置五德将军，智、仁、勇、严；五威将军，代旧征虏；五武将军，代旧冠军。〕是日，樊毅将水军二万自东关入焦湖，〔九域志：巢湖，亦谓之焦湖。樊毅水军欲自此湖向合肥。将，即亮翻，又音如字，领也。焦，子小翻。〕武毅将军萧摩诃帅步骑趣历阳。〔武毅将军亦梁置，下于五德二班。〕戊申，韦孝宽拔寿阳，杞公亮拔黄城，梁士彦拔广陵；辛亥，又取霍州。〔水经注：萧齐主霍州，治灊县天柱山。五代志：庐江郡霍山县，梁置霍州。〕癸丑，以扬州刺史始兴王叔陵为大都督，总水步众军。

     丁巳，周铸永通万国钱，一当千，与五行大布并行。〔五代志：周令：五行大布与五锺三品并用。〕

     十二月，戊午，周天元以灾异屡见，舍仗卫；如天兴宫。百官上表，劝复寝膳。〔见，贤遍翻。舍，读曰舍。上，时掌翻。〕甲子，还宫，御正武殿，集百官及宫人、外命妇，〔外命妇，五命以上官之寠也。〕大列伎乐，〔伎，渠绮翻。〕初作乞寒胡戏。〔杜佑曰：「乞寒者，本西国外藩之乐也。新唐书：康国之俗，十一月，鼓舞乞寒，以水交泼为乐，其戏流入中国。〕

     乙丑，南．北兖、晋三州〔五代志不载北兖州所治。同安郡，梁置豫州，后改曰晋州，后齐改江州，陈复曰晋州。〕及盱眙、山阳、阳平、马头、秦、历阳、沛、北谯、南梁等九郡民并自拔还江南。〔考异曰：陈纪「九郡」作「九州岛」，盖字误。五代志：江都永福县，旧曰沛；梁置泾城、东阳二郡及泾州，陈废州，并二郡为沛郡。全淑县，梁置北谯郡。南梁郡，自宋志有之，不知其实土所在；梁天监二年，冯道根以南梁太守戍阜陵，盖自是为实土。〕周又取谯、北徐州。〔谯州治涡阳，在谯郡山桑县。北徐州置于琅邪郡。〕自是江北之地尽没于周。

     周天元如洛阳，亲御驿马，日行三百里，四后及文武待卫数百人并乘驲以从。〔驲，人质翻，亦驿马也。从，才用翻。〕仍令四后方驾齐驱，〔方驾，并驾也。〕或有先后，辄加谴责，人马顿仆，相及于道。

     癸酉，遣平北将军沈恪、电威将军裴子烈镇南徐州，开远将军徐道奴镇栅口，〔电威、开远将军，品并第七，秩六百石。栅口，栅江口。〕前信州刺史杨宝安镇白下。戊寅，以中领军樊毅都督荆、郢、巴、武四州水陆诸军事。〔五代志：南郡公安县，陈置荆州，江夏郡置郢州，巴陵郡置巴州，武陵郡置武州。〕

     己卯，周天元还长安。

     贞毅将军汝南周法尚，〔贞毅将军，班五德将军之下。〕与长沙王叔坚不相能，叔坚谮之于上，云其欲反。上执其兄定州刺史法僧，〔五代志：永安郡麻城县，陈置定州。其地时已没于周。〕发兵将击法尚。法尚奔周，周天元以为〔【章：十二行本「为」下有「开府」二字；乙十一行本同；孔本同；张校同。】〕仪同大将军、顺州刺史，〔五代志：汉东郡顺义县，西魏置顺州。〕上遣将军樊猛济江击之。法尚遣部曲督韩朗诈降于猛，曰：「法尚部兵不愿降北，〔降，户江翻。〕人皆窃议，欲叛还。〔还，从宣翻，又音如字。〕若得军来，自尚倒戈。」猛以为然，引兵急趋之。趋，七喻翻，又音如字。〕法尚阳为畏惧，自保江曲，〔江曲，江水之曲。〕战而伪走，伏兵邀之，猛仅以身免，没者几八千人。〔几，居依翻。〕

