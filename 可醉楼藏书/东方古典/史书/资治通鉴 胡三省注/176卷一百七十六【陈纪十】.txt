卷第一百七十六【陈纪十】起阏逢执徐（甲辰），尽着雍涒滩（戊申），凡五年。

     长城公下

     至德二年〔（甲辰、五八四）〕

     春，正月，甲子，日有食之。

     己巳，隋主享太庙；辛未，祀南郊。

     壬申，梁主入朝于隋，〔朝，直遥翻；下同。〕服通天冠、绛纱袍，北面受郊劳。及入见于大兴殿，隋主服通天冠、绛纱袍，梁主服远游冠、朝服，君臣并拜。〔通天冠、绛纱袍，天子之服也；服天子之服，北面以受郊劳，示臣服于隋而未至纯于臣也。远游冠、朝服，诸王见天子之服也；入见大兴殿，纯于臣矣。大兴殿，隋新都正殿也，唐为西内太极殿。远游，三梁冠，黑介帻。朝服，绛纱单衣，白纱内单，皁领、袖，皁纐，革带，钩黪，假带，方心；绛纱蔽膝，聩，鸟，绶，剑佩。君臣并拜，非礼也。劳，力到翻。见，贤遍翻。纐，雏免翻。黪，丑例翻，又敕列翻。〕赐缣万匹，珍玩称是。〔称是，言其直与万缣称也。称，尺证翻。〕

     隋前华州刺史张宾、〔华，户化翻。〕仪同三司刘晖等造甲子元历成，〔甲子元历，其要以上元甲子，己巳已来至开皇四年岁在甲辰积算起。〕奏之。壬辰，诏领新历。〔考异曰：隋律历志云：「二月撰成奏上。」今从帝纪。〕

     癸巳，大赦。

     二月，乙巳，隋主饯梁主于灞上。〔梁主归国，故饯之。〕

     突厥苏尼部男女万余口降隋。〔厥，九勿翻。尼，女夷翻。降，户江翻；下同。〕

     庚戌，隋主如陇州。〔五代志：扶风汧源县，西魏置陇东郡及东秦州，后改陇州。〕

     突厥达头可汗请降于隋。〔可，从刊入声。汗，音寒。考异曰：隋帝纪云：「突厥阿史那玷厥帅其属来降。」按时玷厥方强，盖文降耳。〕

     夏，四月，庚子，隋以吏部尚书虞庆则为右仆射。

     帝以陇西频被寇掠，而俗不设村坞，〔坞，安古翻，壁垒也。说文曰：小障也，一曰庳城也。通俗文：营居曰坞。被，皮义翻。〕命子干勒民为堡，〔堡，音保，小城也。〕仍营田积谷。子干上书曰：「陇右、河西，土旷民稀，边境未宁，不可广佃。〔上，时掌翻。佃，徒年翻，作田也。〕比见屯田之所，〔比，毗至翻。〕获少费多，虚役人功，卒逢践暴；〔少，诗沼翻。卒，子恤翻。〕屯田疏远者请皆废省。但陇右之人以畜牧为事，〔畜，许六翻。〕若更屯聚，弥不自安。但使镇戍连接，烽堠相望，〔堠，户遘翻。〕民虽散居，必谓无虑。」帝从之。

     以子干晓习边事，丁巳，以为榆关总管。〔五代志：榆林郡金河县，开皇三年置榆关总管。榆林郡后置胜州。〕

     五月，以吏部尚书江总为仆射。

     隋主以渭水多沙，深浅不常，漕者苦之，六月，壬子，诏太子左庶子宇文恺帅水工凿渠，引渭水，〔帅，读曰率。〕自大兴城东至潼关三百余里，名曰广通渠。漕运通利，关内赖之。

     秋，七月，丙寅，遣兼散骑常侍谢泉等聘于隋。〔散，悉亶翻。骑，奇寄翻。〕

     八月，壬寅，隋邓恭公窦炽卒。〔炽，昌志翻。卒，子恤翻。〕

     乙卯，将军夏侯苗请降于隋，〔夏，户雅翻。降，户江翻。〕隋主以通知，不纳。

     九月，甲戍，隋主以关中饥，行如洛阳。

     隋主不喜词华，〔喜，许记翻。〕诏天下公私文翰并宜实录。泗州刺史司马幼之〔五代志：下邳郡，后魏置南徐州，梁改东徐州，陈改安州，后周改泗州。〕文表华艳，付所司治罪。治事侍御史赵郡李谔亦以当时属文，体尚轻薄，〔治，直之翻。属，之欲翻。〕上书曰：「魏之三祖，〔上，时掌翻。三祖，谓曹魏父子孙太祖武皇帝、高祖文皇帝、烈祖明皇帝。〕崇尚文词，忽君人之大道，好雕虫之小艺。〔扬子曰：童子雕虫篆刻。好，呼到翻。〕下之从上，遂成风俗。江左、齐、梁，其弊弥甚：竞一韵之奇，争一字之巧；连篇累牍，不出月露之形，积案盈箱，唯是风云之状。世俗以此相高，朝廷据兹擢士。禄利之路既开，爱尚之情愈笃。于是闾里童昏，贵游总丱，〔童昏，言童幼昏蒙，未有知识也。郑玄曰：贵游子弟，王公之子弟；游，无官司者。诗：总角丱兮。毛传曰：总角，聚两髦也。丱，幼稚也，丱，古患翻。〕未窥六甲，〔古者，八岁入小学，学六甲、五方、书计之事。六甲，谓六十甲子也。〕先制五言，〔谓五言诗。〕至如羲皇、舜、禹之典，伊、傅、周、孔之说，不复关心，〔复，扶又翻。〕何尝入耳。以傲诞为清虚，以缘情为勋绩，指儒素为古拙，用词赋为君子。故文笔日繁，其政日乱，良由弃大圣之轨模，构无用以为用也。今朝廷虽有是诏，如闻外州远县，仍踵弊风：躬仁孝之行者，〔行，下孟翻。〕摈落私门，不加收齿；工轻薄之艺者，选充吏职，举送天朝。〔朝，直遥翻。〕盖由刺史、县令未遵风教。请普加采察，送台推劾。」〔劾，户概翻，又户得翻。〕又上言：士大夫矜伐干进，无复廉耻，乞明加罪黜，以惩风轨。」〔风轨，风迹也。上，时掌翻。〕诏以谔前后所奏颁示四方。

     突厥沙钵略可汗数为隋所败，〔厥，九勿翻。可，从刊入声。汗，音寒。数，所角翻。败，补迈翻。〕乃请和亲。千金公主自请改姓杨氏，为隋主女。隋主遣开府仪同三司徐平和使于沙钵略，更封千金公主为大义公主。〔千金公主，字文氏，请于沙钵略，欲复雠；及兵败于外，众离于内，乃请为隋主女。更封以大义，非嘉名也，取「大义灭亲」云尔，为大义不得其死张本。使，疏吏翻；下同。更，工衡翻。〕晋王广请因衅乘之，〔衅，许觐翻。〕隋主不许。

     沙钵略遣使致书曰：「从天生大突厥天下贤圣天子伊利居卢设莫何沙钵略可汗〔【章：十二行本「居」作「俱」；乙十一行本同；孔本同。】〕致书大隋皇帝：皇帝，妇父，乃是翁比。此为女夫，乃是儿例。两境虽殊，情义如一。自今子子孙孙，乃至万世，亲好不绝。〔好，呼到翻。〕上天为证，终不违负！此国羊马，皆皇帝之畜。〔畜，许救翻。〕彼之缯彩，皆此国之物。」〔缯，疾陵翻。〕

     帝复书曰：「大隋天子贻书大突厥沙钵略可汗：得书，知大有善意。既为沙钵略妇翁，今日视沙钵略与儿子不异。时遣大臣往彼省女，复省沙钵略也。」〔省，悉景翻。复，扶又翻。〕于是遣尚书右仆射虞则使于沙钵略，车骑将军长孙晟副之。〔骑，奇寄翻。长，知两翻。晟，承正翻。〕

     沙钵略陈兵列其珍宝，坐见庆则，称病不能起，且曰：「我诸父以来，不向人拜。」庆则责而谕之。千金公主私谓庆则曰：「可汗豺狼性；过与争，将啮人。」〔啮，五结翻，噬也。〕长孙晟谓沙钵略曰：「突厥与隋俱大国天子，可汗不起，安敢违意。但可贺敦为帝女，则可汗是大隋女伲，柰何不敬妇翁！」沙钵略笑谓其达官曰：「须拜妇翁！」〔突厥子弟曰特勒；大臣曰叶护，曰屈律啜。曰阿波，曰俟利发，曰吐屯，曰俟斤，曰阎洪达，曰颉利发，曰达干，皆达官也。〕乃起拜顿颡，〔颡，桑党翻。〕跪受玺书，以戴于首。〔玺，斯氏翻。〕既而大惭，与群下相聚恸哭。庆则又遣称臣，沙钵略谓左右曰：「何谓臣﹖」左右曰：「隋言臣，犹此云奴耳。」沙钵略曰：「得为大隋天子奴，虞仆射之力也。」赠庆则马千匹，并以从妹妻之。〔从，才用翻。妻，七细翻。〕

     冬，十一月，壬戌，隋主遣兼散骑常侍薛道衡等来聘，〔散，悉亶翻。骑，寄寄翻。〕戒道衡「当识朕意，勿以言辞相折。」〔折，之舌翻。〕

     是岁，上于光昭殿前起临春、结绮、望仙三阁，各高数十丈，〔高，古到翻。〕连延数十间，其哋、牖、壁带、县楣、栏、槛皆以沈、檀为之，〔释名曰：哋，聪也，于内见外之聪明也。牖，亦哋也。说文：牖，穿壁，以木为交哋。壁带，壁中横木。班固西都赋：金釭衔璧，是为列钱。贤注曰：以黄金为釭，其中衔璧，纳之于壁带，为行列，历历如钱也。悬楣，横木，施于前后两楹之间，下不装构，今人谓之挂楣。栏、槛皆所以哋也，施于檐下阶际者曰栏，施于哋间者曰槛。沈、檀，皆香木。县，读曰悬。沈，持林翻。〕饰以金玉，间以珠翠，〔珠，珍珠。翠，翡翠毛。间，古苋翻。〕外施珠帘，内有宝床、宝帐，其服玩瑰丽，近古所未有。每微风暂至，香闻数里。〔瑰，工回翻。闻，音问。〕其下积石为山，引水为池，杂植奇花异卉。〔卉，百草总名，音许伟翻，又音讳。〕

     上自居临春阁，张贵妃居结绮阁，龚、孔二贵嫔居望仙阁，并复道交相往来。又有王、李二美人，张、薛二淑媛，袁昭仪、何婕妤、江修容，并有宠，〔梁制：贵妃、贵嫔、贵姬，是为三夫人，金章龟钮，紫绶八十首，佩于窴玉、虎头鞶。淑媛、淑仪、淑容、昭华、昭仪、昭容、修华、修仪、修容、是为九嫔，金章龟钮，青绶八十首，虎头鞶，佩采鼋玉。婕妤、容华、充华、承徽、列荣五职，位亚九嫔，银印珪钮，艾绶，虎头鞶。美人、才人、良人三职，散位，铜印环钮，墨绶，虎头鞶。嫔，毗宾翻。媛，于眷翻。婕妤，音接于。〕迭游其上。以宫人有文学者袁大舍等为女学士。仆射江总虽为宰辅，不亲政务，日与都官尚书孔范、散骑常侍王瑳等〔散，悉亶翻。骑，奇寄翻。瑳，仓何翻。〕文士十余人，侍上游宴后庭，无复尊卑之序，谓之「狎客」。上每饮酒，使诸妃、嫔及女学士与狎客共赋诗，互相赠答，〔考异曰：平陈记云：「张贵妃等八人夹坐，江总等十人预宴。先令八妇人襞采笺制五言诗，十客一时继和，稽缓则罚酒。」今从陈书、南史。〕采其尤艳丽者，被以新声，〔被，皮义翻。〕选宫女千余人习而歌之，分部迭进。其曲有玉树后庭花、临春乐等，〔五代志：后主于清乐中造黄鹂留及玉树后庭花、金钗两鬓垂等曲，与幸臣制其歌词，绮艳相高，极于轻薄。男女唱和，其音甚哀。临春乐者，言临春阁之乐也。乐，音洛。〕大略皆美诸妃嫔之容色。君臣酣歌，自夕达旦，以此为常。

     张贵妃名丽华，本兵家女，为龚贵嫔侍儿，上见而悦之，得幸，生太子深。贵妃发长七尺，其光可鉴，〔长，直亮翻。〕性敏慧，有神彩，进止详，〔【章：十二行本「详」作「闲」；乙十一行本同。】〕华，〔详审而华丽也。〕每瞻视眄睐，〔仰视曰瞻。正观曰视。正观日视。斜视曰眄。旁视曰睐。眄，莫甸翻。睐，洛代翻。〕光采溢目，照映左右。善候人主颜色，引荐诸宫女；后宫咸德之，竞言其善。又有厌魅之术，〔厌魅，所谓妇人媚道也。厌，一琰翻。魅，音媚。〕常置淫祀于宫中，聚女巫鼓舞。上怠于政事，百司启奏，并因宦者蔡脱儿、李善度进请；上倚隐囊，〔隐囊者，为囊实以细鲕，置诸坐侧，坐倦则侧身曲肱以隐之。隐，于靳翻。〕置张贵妃于膝上，共决之。李、蔡所不能记者，贵妃并为条疏，〔疏，分也。为，于伪翻。〕无所遗脱。因参访外事，人间有一言一事，贵妃必先知白之；由是益加宠异，冠绝后庭。〔冠，古玩翻。〕宦宫近习，内外连结，援引宗戚，纵横不法，〔援，于元翻。横，下孟翻。〕卖官鬻狱，货赂公行；赏罚之命，不出于外。〔言出命不由中书而出于宫掖也。〕大臣有不从者，因而谮之。于是孔、张之权熏灼四方，〔孔、张，谓孔贵嫔、张贵妃也。〕大臣执政皆从风谄附。

     孔范与孔贵嫔结为兄妹；上恶闻过失，〔恶，乌路翻。〕每有恶事，孔范必曲为文饰，称扬赞美，由是宠遇优渥，言听计从。群臣有谏者，辄以罪斥之。中书舍人施文庆，颇涉书史，尝事上于东宫，聪敏强记，明闲吏职，〔闲，习也。〕心算口占，应时条理，由是大被亲幸。〔被，皮义翻。〕又荐所善吴兴沈客卿、〔五代志：吴郡乌程县，旧置吴兴郡。〕阳惠朗、徐哲、暨慧景等，〔姓纂：周景王封少子于阳樊，因邑命氏。余按春秋之时，齐人迁阳，子孙盖以国为氏。江南自来有暨姓，吴时有暨艳。暨，戟弓翻。〕云有吏能，上皆擢用之；以客卿为中书舍人。客卿有口辩，颇知朝廷典故，兼掌金帛局。〔陈中书省分为二十一局。〕旧制：军人、士人并无关市之税。上盛修宫室，穷极耳目，府库空虚，有所兴造，恒苦不给。客卿奏请不士庶并责关市之征，而又增重其旧。于是以阳惠朗为太市令，暨慧景为尚书金、仓都令史，〔梁制：太市令属太府卿，秩六百石。尚书金、仓都令史，金部、仓部都令史也。梁制，尚书都令史视奉朝请。恒，户登翻。〕二人家本小吏，考校簿领，纤亳不差；然皆不达大体，督责苛碎，聚敛无厌，〔敛，力赡翻。厌，于盐翻。〕士民嗟怨。客卿总督之，每岁所入，过于常格数十倍。〔过，工禾翻。〕上大悦，益以施文庆为知人，〔临乱之君，各贤其臣，其信然矣。〕尤见亲重，小大众事，无不委任；转相汲引，〔汲水者引绠期必上，人臣之相汲引，亦犹是也。〕珥貂蝉者五十人。珥，市志翻。

     孔范自谓文武才能，举朝莫及，〔朝，直遥翻。〕从容白上曰：「外间诸将，起自行伍，〔从，千容翻。将，即亮翻。行，户刚翻。〕匹夫敌耳。深见远虑，岂其所知！」上以问施文庆，文庆畏范，亦以为然；司马申复赞之。〔复，扶又翻。〕自是将帅微有过失，帅，所类翻。即夺其兵，分配文吏；夺任忠部曲以配范及蔡征。由是文武解体，以至覆灭。〔通鉴具叙陈氏亡国之由。〕

     三年〔（乙巳、五八五）〕

     春，正月，戊午朔，日有食之。

     隋主命礼部尚书牛弘修五礼，勒成百卷；戊辰，诏行新礼。〔五礼：吉、凶、军、宾、嘉。〕

     三月，戊午，隋以尚书左仆射高颎为左领军大将军。

     丰州刺史章大宝，昭达之子也，〔五代志：建安郡界，陈置闽州，后又置州。章昭达历事高祖、世祖、高宗，皆有战功。〕在州贪纵，朝廷以太仆卿李晕代之。晕将至，辛酉，大宝袭杀晕，举兵反。

     隋大司郢公王谊〔大司徒，周之六官。按王谊拜大司徒，隋主未受禅也；隋既受禅，改周之六官，司徒列于三公，不应复加「大」字。〕与隋主有旧，〔王谊少与隋主同学。〕其子尚帝女兰陵公主。帝待之恩礼稍薄，谊颇怨望。或告谊自言名应图谶，相表当王；〔相，息亮翻。〕公卿奏谊大逆不道。壬寅，赐谊死。

     成申，隋主还长安。〔去年九月隋主如洛阳，今还。〕

     章大宝遣其将杨通攻建安，不克。〔以此观之，陈之丰州治闽县，而建安县自别置建安郡。将，即亮翻。〕台军将至，大宝众溃，逃入山，为追兵所擒，夷三族。

     隋度支尚书长孙平〔元年，隋已度支为民部，志作「工部尚书长孙平」。度，徒洛翻。长，知两翻。〕奏「令民间每秋家出粟麦一石以下，贫富为差，储之当社，委社司检校，以备凶年，名曰『义仓』」，〔【章：十二行本「仓」下有「平俭之子也」五字；乙十一行本同；孔本同。】〕隋主从之。五月甲申，初诏郡、县置义仓。时民间多妄称老、小以免赋役，〔隋承周制，男女三岁已下为黄，十岁已下为小，六十者为老。〕山东承北齐之弊政，〔北齐，高齐。言北齐者，以别萧氏之南齐。〕户口租调，奸伪尤多。隋主命州县大索貌阅，〔调，徒吊翻。索，山客翻。貌阅者，阅其貌以验老小之实。〕户口不实者，里正、党长远配；〔隋颁新令，制人五家为保，保有长；保五为闾，闾四为族，皆有正；畿外置里正，比闾正；党长，比族正；以相检察焉。长，知两翻。〕大功以下，皆令析籍，以防容隐。〔堂兄弟，其服大功。〕于是计帐得新附一百六十四万余口。高颎〔【章：十二行本「颎」下有「又言民间课输无定簿，难以推校」十三字；乙十一行本同；孔本同；张校同。】〕请为输籍法，徧下诸州，〔输籍，凡民间课输，皆籍其数，使州县长吏不得以走弄出没。下，户嫁翻。〕帝从之，自是奸无所容矣。

     诸州调物，每岁河南自潼关，河北自蒲坂，输长安者相属于路，〔调，徒吊翻。属，之欲翻。〕昼夜不绝者数月。

     梁主殂，谥曰孝明皇帝，庙号世宗。世宗孝慈俭约，境内安之。太子琮嗣位。〔琮，藏宗翻。〕

     初，突厥阿波可汗既与沙钵略有隙，〔【章：十二行本「隙」下有「分而为二」四字；乙十一行本同；孔本同；张校同。厥，九勿翻。可，从刊入声。汗，音寒。有隙事始上卷元年。〕阿波浸强，东距都斤，〔都斤，突厥中山名。沙钵略初立，建牙于此山。〕西越金山，龟兹、铁勒、伊吾及西域诸胡悉附之，〔伊吾之地，吐屯设主之，盖突厥所署置也。龟兹，音丘慈。〕号西突厥。〔突厥自是分为东、西。〕隋主亦遣上大将军元契使于阿波以抚之。〔使，疏吏翻。〕

     秋，七月，庚申，遣散骑常侍王话等聘于隋。〔散，悉亶翻。奇寄翻。〕

     突厥沙钵略既为达头所困，〔达头资阿波以兵，使攻沙钵略，是为其所困者也。〕又畏契丹，〔西既为达头所困，东又畏契丹见逼。，契欺讫翻，又音吃。〕遣使告急于隋，请将部落度漠南，寄居白道川。〔欲南傍长城下，倚隋为援。使，疏吏翻。将，即亮翻。又如字。〕隋主许之，命晋王广以兵援之，〔晋王广时为并省，北边皆属焉，故命以兵援沙钵略。〕给以衣食，赐之车服鼓吹。〔吹，昌瑞翻。〕沙钵略因西击阿波，破之。〔借隋兵之势以获胜。〕而阿拔国乘虚掠其妻子；官军为击阿拔，败之，〔为，于伪翻。败，补迈翻。〕所获悉与沙钵略。

     沙钵略大喜，乃立约，以碛为界，〔碛，七迹翻。〕因上表曰：「天无二日，土无二王，〔此语本之孟子。上，时掌翻；下同。〕大隋皇帝真皇帝也，岂敢阻兵恃险，偷窃名号！今感慕淳风，归心有道，屈膝稽颡，〔稽，音启。颡，桑党翻。〕永为藩附。」遣其子库合真入朝。〔考异曰：隋突厥传作「窟合真」，今从帝纪。朝，直遥翻。〕

     八月，丙戌，库合真至长安。隋主下诏曰：「沙钵略往虽与和，〔往，已往事也。〕犹是二国；今作君臣，便成一体。」因命肃告郊庙，普颁远近；凡赐沙钵略诏，不称其名。宴库合真于内殿，〔突厥冯陵诸夏，周、齐屈体结之。今沙钵略奉表称臣，遣子入觐，隋主告之郊庙，布之臣庶，大其事也；宴之于内殿，亲之也。〕引见皇后，赏劳甚厚。〔见，贤遍翻。劳，力到翻。〕沙钵略大悦，自是岁时贡献不绝。

     九月，将军湛文彻侵隋和州，隋仪同三司费首击擒之。〔费，扶拂翻，姓也。〕

     冬，十月，壬辰，隋以上柱国杨素为信州总管。〔五代志：巴东郡，梁置信州。隋置杨素于永安，将使之为舟师以伐陈也。〕

     初，北地傅縡〔縡，作代翻。〕以庶子事上于东宫，及即位，迁秘书监、右卫将军兼中书通事舍人，负才使气，人多怨之。施文庆、沈客卿共谮縡受高丽使金，上收縡下狱。〔丽，力知翻。使，疏吏翻。下，户嫁翻。〕

     縡于狱中上书曰：「夫君人者，恭事上帝，子爱下民，省嗜欲，远谄佞，未明求衣，日旰忘食，〔中上，时掌翻。夫，音扶。远，于愿翻。旰，古按翻。〕是以泽被区宇，〔被，皮义翻。〕庆流子孙。陛下顷来酒色过度，不虔郊庙大神，专媚淫昏之鬼，〔谓宠张贵妃，使女巫鼓舞于宫中而淫祀也。〕小人在侧，宦竖弄权，恶忠直若仇雠，视生民如草芥，后宫曳绮绣，貛马余菽粟，百姓流离，殭尸蔽野，货贿公行，帑藏损耗，神怒民怨，众叛亲离，臣恐东南王气自斯而尽。」〔恶，乌路翻。殭，居良翻。帑，他朗翻。藏，徂浪翻。王，于况翻，又如字。〕

     书奏，上大怒。顷之，意稍解，遣使谓縡曰：「我欲赦卿，卿能改过不﹖」〔使，疏吏翻。不，读曰否。对曰：「臣心如面，臣面可改，则臣心可改。」上益怒，令宦者李善庆穷治其事，遂赐死狱中。〔治，直之翻。〕

     上每当郊祀，常称疾不行，故縡言及之。

     是岁，梁大将军威昕以舟师袭公安，不克而还。〔公安，陈荆州治所。昕，斤翻。还，音旋，又如字。〕

     隋主征梁主叔父太尉吴王岑入朝，拜大将军，封怀义公，因留不遣；〔朝，直遥翻。〕复置江陵总管以监之。〔隋罢江陵总管，见上卷陈高宗太建十四年。复，扶又翻。监，工衔翻。〕

     梁大将军许世武密以城召荆州刺史宜黄侯慧纪；〔宜黄，古县，吴立，属临州郡，隋并省。〕谋泄，梁主杀之。慧纪，高祖之从孙也。〔从，才用翻。〕

     隋主使司农少卿崔仲方发丁三万，于朔方、灵武筑长城，东距河，西至绥州，〔五代志：雕阴郡，西魏置绥州。〕绵历七百里，以遏胡冠。

     四年〔（丙午、五八六）〕

     梁改元广运。

     甲子，党项羌请降于隋。〔隋书：党项羌者，三苗之后也，自称猕猴种。东接临洮、西平，西距叶护，南北数千里，每姓别为部落。党，底朗翻。降，户江翻。〕

     庚午，隋颁历于突厥。〔班历则禀受正朔矣。〕

     二月，隋始令刺史上佐每岁暮更入朝，上考课。〔上佐，谓长史、司马。更，工衡翻。上，时掌翻。〕

     丁亥，隋复令崔仲方发丁十五万，于朔方以东，缘边险要，筑数十城。〔朔方郡，夏州。复，扶又翻。〕

     丙申，立皇弟叔谟为巴东王，叔显为临江王，叔坦为新会王，叔隆为新宁王。〔五代志：历阳郡乌江县，陈为临江郡；南海郡新会县，旧置新会郡；信安郡新兴县，梁置新宁郡。〕

     庚子，隋大赦。

     三月，己未，洛阳男子高德上书，请隋主为太上皇，传位皇太子。帝曰：「朕承天命，抚育苍生，日旰孜孜，犹恐不逮。」〔旰，古按翻。〕岂效近代帝王，传位于子，自求逸乐者哉！」〔言不效齐武成、周天元也。乐，音洛。〕

     夏，四月，己亥，遣周磻等聘于隋。〔磻，薄官翻。〕

     五月，丁巳，立皇子庄为会稽王。〔会，古外翻。〕

     秋，八月，隋遣散骑常侍裴豪等来聘。〔散，悉亶翻。骑，奇寄翻。〕

     戊申，隋申明公李穆卒，〔隋以李穆能知几保身，故谥曰明。卒，子恤翻。〕葬以殊礼。

     闰月，丁卯，隋太子勇镇洛阳。

     隋上柱国郕公梁士彦讨尉迟回，〔事见一百七十四卷高宗太建十二年。尉，纡勿翻。〕所当必破，代回为相州刺史；〔相，息亮翻。〕隋主忌之，召还长安。上柱国杞公宇文忻与隋主少相厚，〔少，诗照翻。〕善用兵，有威名；隋主亦忌之，以谴去官，〔忻为右领军大将军。〕以〔【章：十二行本「以」作「与」；乙十一行本同；孔本同；张校同。】〕柱国舒公刘昉皆被疏远，〔被，皮义翻。远，于愿翻。「以」，当作「与」。〕闲居无事，颇怀怨望，数相往来，〔数，所角翻。〕阴谋不轨。

     忻欲使士彦于蒲州起兵，〔蒲州，蒲坂，河津之要，去长安三百余里。〕己为内应，士彦之甥裴通预其谋而告之。帝隐其事，以士彦为晋州刺史，〔晋州，平阳，用武之地。周、齐兵争，以为重镇。〕欲观其意；士彦忻然，谓昉等曰：「天也！」又请仪同三司薛摩儿为长史，帝亦许之。后与公卿朝谒，〔朝，直遥翻；下同。〕帝令左右执士彦、忻、昉于行间，诘之，〔行，户刚翻。诘，去吉翻。〕初犹不伏；捕薛摩儿适至，命之庭对，〔于殿庭面质其事。〕摩儿具论始末，士彦失色，顾谓摩儿曰：「汝杀我！」丙子，士彦、忻、昉皆伏诛，叔侄、兄弟免死除名。

     九月，辛巳，隋主素服临射殿，命百官射三家资物以为诚。〔三人者与隋主有旧，又有翼戴之功，而谋为不轨，故为之素服而又以诫百官。〕

     冬，十月，己酉，隋以兵部尚书杨尚希为礼部尚书。隋主每旦临朝，日昃不倦，尚希谏曰：「周文王以忧勤损寿，武王以安乐延年。〔郑玄注礼记有是言。昃，阻力翻。乐，音洛。〕愿陛下举大纲，责成宰辅。繁碎之务，非人主所宜亲也。」帝善之而不能从。

     癸丑，隋置山南道行台于襄州；〔襄州治襄阳，其地在长安南山之南。〕以秦王俊为尚书令。俊妃崔氏生男，隋主喜，颁赐群官。

     直秘书内省博陵李文博，家素贫，〔曹魏藏书在秘书，中、外三阁，是时秘书已有内外之分矣。隋氏开献书之路，召天下工书之士补续残缺，为正副二本，藏于宫中，其余以实秘书内外之阁，故置直秘书内省之官。博陵郡，定州。〕人往贺之，文博曰：「赏罚之设，功过所存。今王妃生男，于群官何事，乃妄受赏也！」闻者愧之。

     癸亥，以尚书仆射江总为尚书令，吏部尚书谢軎为仆射。〔軎，直佑翻。〕

     十一月，己卯，大赦。

     吐谷浑可汗夸吕在位百年，〔「夸吕」，隋书吐谷浑传作「吕夸」。〕屡因喜怒废杀太子。后太子惧，谋执夸吕而降；〔降，户江翻；下同。〕请兵于隋边吏，秦州总管河间王弘请以兵应之，〔秦州，天水郡。河间王弘，隋主从祖弟。〕隋主不许。

     太子谋泄，为夸吕所杀，复立其少子嵬王诃为太子。〔复，扶又翻；下同。少，诗照翻。嵬，五灰翻。〕垒州刺史杜粲〔五代志：临洮郡垒川县，后周置垒州。宋白曰：以其地山多重垒也。〕请因其衅而讨之，〔衅，许觐翻。〕隋主又不许。

     是岁，嵬王诃复惧诛，谋帅部落万五千户降隋，遣使诣阙，请兵迎之。〔帅，读曰率。使，疏吏翻；下同。隋主曰：「浑贼风俗，特异人伦，〔言其去人伦，与中国异俗。〕父既不慈，子复不孝。朕以德训人，何有成其恶逆乎！」乃谓使者曰：「父有过失，子当谏争，〔争与诤同，音则迸翻。〕岂可潜谋非法，受不孝之名！溥天之下皆朕臣妾，各为善事，即称朕心。〔称，尺证翻。〕嵬王既欲归朕，唯教嵬王为臣子之法，不可远遣兵马，助为恶事！」〔隋主可谓有君人之言矣。〕嵬王诃乃止。

     祯明元年〔（丁未、五八七）〕

     春，正月，戊寅，大赦，改元。

     癸巳，隋主享太庙。

     乙未，隋制诸州岁贡士三人。

     二月，丁巳，隋主朝日于东郊。〔五代志：礼，天子以春分朝日于东郊，秋分夕月于西郊。汉法不俟二分，于东、西郊常以郊泰畤，旦出竹宫，东向揖日，其夕西向揖月。魏文讥其烦亵似家人之事，而以正月朝日于东门之外；前史又以为非时。及明帝太和元年二月丁亥，朝日于东郊，八月己丑，夕月于西郊，始合于古。后周以春分朝日于国东门外，为坛如其郊，用特牲，青币，青圭有邸，皇帝乘青辂，及祀官俱青冕，执事者青弁，燔燎如圆丘；秋分夕月于国西门外，为坛于埳中，燔燎，礼如朝日。隋开皇初，于国东春明门外为坛，每以春分朝日，又于国西开远门外埳中为坛，每以秋分夕月，牲币与周同。朝，直遥翻。〕

     遣兼散骑常侍王亨等聘于隋。〔散，悉亶翻。骑，奇寄翻。〕

     隋发丁男十万余人修长城，二旬而罢。夏，四月，于扬州开山阳渎以通运。〔扬州治广陵，山阳县属焉。按春秋，吴城邗，沟通江、淮。山阳渎通于广陵尚矣，隋特开而深广之，将以伐陈也。〕

     突厥沙钵略可汗遣其子入贡于隋，因请猎于恒、代之间，〔拓跋氏始都平城，建为代都，置司州及代都尹，后迁洛阳，改司州为恒州，故曰恒、代也。厥，九勿翻。可，从刊入声。汗，音寒。恒，户登翻。〕隋主许之，仍遣人赐以酒食。沙钵略帅部落再拜受赐。〔帅，读曰率。〕

     沙钵略寻卒，隋为之废朝三日，〔卒，子恤翻。为，于伪翻。朝，直遥翻。〕遣太常吊祭。

     初，沙钵略以其子雍虞闾懦弱，〔懦，乃卧翻，又奴乱翻。〕遣令立其弟叶护处罗侯。〔叶护，突厥达官。〕雍虞闾遣使迎处罗侯，将立之，〔使，疏吏翻；下同。〕处罗侯曰：「我突厥自木杆可汗以来，多以弟代兄，〔逸可汗舍其子而立木杆，木杆舍其子而立佗钵，佗钵卒，摄图、大逻便遂至争国事，并见前。杆，古按翻。〕以庶夺嫡，失先祖之法，不相敬畏。〔谓大逻便詈辱庵罗，又与沙钵略为敌，达头又从而助之也。〕汝当嗣位，我不惮拜汝。」雍虞闾曰：「叔与我父，共根连体。我，枝叶也，岂可使根本反从枝叶，叔父屈于卑幼乎！且亡父之命，何可废也！愿叔勿疑！」遣使相让者五六，处罗侯竟立，是为莫何可汗。以为莫何可汗。以雍虞闾为叶护。遣使上表言状。〔可，从刊入声。汗，意寒。使，疏吏翻。上，时掌翻。〕

     隋使车骑将军长孙晟持节拜之，〔骑，奇寄翻。拜莫何为可汗也。〕赐以鼓吹、幡旗。〔吹，昌瑞翻。〕莫何勇而有谋，以隋所赐旗鼓西击阿波；阿波之众以为得隋兵助之，多望风降附。遂生擒阿波，〔降，户江翻。考异曰：隋突厥传前云「沙钵略西击阿波，破擒之」，后又云「处罗侯生擒阿波。」长孙晟传曰：「处罗侯因晟奏曰，『阿波为天所灭，与五六千骑在山谷间伏听诏旨，当取之以献。』按前云「沙钵略破擒之，」「擒」，衍字耳，处罗侯云「当取以献」，则是得否未可必，隋安得豫议其死生乎！今从突厥传后。〕上书请其死生之命。〔上，时掌翻。〕

     隋主下其议，〔下，户嫁翻。莫何不敢专杀阿波而请命于隋，隋之威令可谓行于突厥矣。〕乐安公元谐请就彼枭首；〔枭，古尧翻。〕武阳公李充请生取入朝，〔武阳郡公。隋之魏州武阳郡也。朝，直遥翻；下同。〕显戮以示百姓。隋主谓长孙晟：「于卿何如﹖」晟对曰：「若突厥背诞，〔杜预曰：背诞谓背命放诞。陆德明曰：背，音佩；诞，音但。按今读从去声，亦通。〕须齐之以刑。今其昆弟自相夷灭，阿波之恶非负国家。因其困穷，取而为戮，恐非招远之道。不如两存之。」左仆射高颎曰：「骨肉相残，教之蠹也，宜存养以示宽大。」隋主从之。

     甲戌，隋遣兼散骑常侍杨同等来聘。〔散，悉亶翻。骑，奇寄翻。〕

     五月，乙亥朔，日有食之。

     秋，七月，己丑，隋卫昭王爽卒。〔卒，子恤翻。〕

     八月，隋主征梁主入朝。梁主帅其群臣二百余人发江陵；〔朝，直遥翻。帅，读曰率。〕庚申，至长安。

     隋主以梁主在外，遣武乡公崔弘度将兵戍江陵。军至都州，〔隋无都州，萧琮传作「鄀州」，当从之。五代志：竟陵郡乐乡县，西魏置鄀州。又，南郡紫陵县，其城南面，梁置鄀州。鄀，市灼翻。〕梁主叔父太傅安平王岩、弟荆州刺史义兴王瓛等〔瓛，户官翻。〕恐弘度袭之，乙丑，遣都官尚书沈君公诣荆州刺史宜黄侯慧纪请降。〔降，户江翻。〕九月，庚寅，慧纪引兵至江陵城下。辛卯，岩等驱文、武、男、女十万口来奔。

     隋主闻之，废梁国；〔梁敬帝绍泰元年，后梁中宗即帝位，更三主，三十三年而亡。〕遣尚书左仆射高颎安集遣民；〔射，寅谢翻。颎，居永翻。〕梁中宗、世宗各给守冢十户；拜梁主琮上柱国，赐爵莒公。

     甲午，大赦。

     冬，十月，隋主如同州；癸亥，如蒲州。

     十一月，丙子，以萧岩为开府仪同三司、东扬州刺史，萧谳为吴州刺史。〔五代志：会稽郡，梁置东扬州，吴郡，陈置吴州。〕

     丁亥，以豫章王叔英兼司徒。

     甲午，隋主如冯翊，亲祠故社；〔隋主生于冯翊，犹汉祀丰枌榆社之意，然视祠则礼重于汉矣。〕戊戌，还长安。〔还，从宣翻，又音如字。〕

     是行也，内史令李德林以疾不从，〔从，才用翻。〕隋主自同州敕书追之，〔追，召也。〕与议伐陈之计。及还，帝马上举鞭南指曰：「待平陈之日，以七宝装严公，使自山以东无及公者。」〔言又将显贵之使出于等夷。李德林，山东人。〕

     初，隋主受禅以来，与陈邻好甚笃，每获陈谍，皆给衣马礼遣之，〔好，呼到翻。谍，徒协翻，间探之人。〕而高宗犹不禁掠。故太建之末，隋师入寇；会高宗殂，隋主即命班师，〔事见上卷太建十四年。殂，祚乎翻。〕遣使赴吊，〔使，疏吏翻。〕书称姓名顿首。帝答之益骄，书未云：「想彼统内如宜，此宇宙清泰。」隋主不悦，以示朝臣，〔朝，直遥翻。〕上柱国杨素以为主辱臣死，再拜请罪。

     隋主问取陈之策于高颎，对曰：「江北地寒，田收差晚；江东水田早熟。量彼收获之际，〔颎，居永翻。量，音良。〕微征士马，声言掩袭，彼必屯兵守御，足得废其农时。彼既聚兵，我便解甲。再三若此，彼以为常；后更集兵，彼必不信。犹豫之顷，我乃济师；〔此济师，谓举兵济江。〕登陆而战，兵气益倍。〔谓兵既登岸，后限大江，士无反顾之心，有必死之志，其气益倍。〕又，江南土薄，舍多茅竹，所有储积皆非地窖。〔窖，古孝翻。〕若密遣行人因风纵火，待彼修立，复更烧之，〔复，扶又翻。〕不出数年，自可财力俱尽。」隋主用其策，陈人始困。

     于是杨素、贺若弼及光州刺史高劢、虢州刺史崔仲方等〔五代志：弋阳郡，梁置光州。弘农郡，隋置虢州。若，人者翻。劢，音迈。〕争献平江南之策。仲方上书曰：「今唯须武昌以下，蕲、和、滁、方、吴、海等州，〔上，时掌翻。武昌，陈为郡；隋平陈，废为县，属江夏郡。五代志：蕲春郡，后齐置罗州，后周改曰蕲州。历阳郡，后齐置和州。江都郡清流县，旧置南谯州，隋改曰滁州。六合县，后齐置秦州，后周改曰方州。江都郡本南兖州，后周改曰吴州。东海郡，东魏海州。蕲，居依翻，又音其。〕更帖精兵，〔帖，添帖。〕密营度计；益、信、襄、荆、基、郢等州，〔蜀郡，益州。巴东郡，信州。阳郡，襄州。南郡，荆州。竟陵郡丰乡县，西魏置基州。弋阳郡定城县，旧置郢州。〕速造舟楫，多张形势，为水战之具。蜀、汉二江是其上流，〔蜀江出三峡，过南郡；汉江过襄阳、竟陵、沔阳而二江合流。国于东南者，二江其上流也。〕水路冲要，必争之所。贼虽流头、荆门、延洲、公安、巴陵、隐矶、夏首、蕲口、湓城置船，〔水经注：江水过夷陵而东，至流头滩，其水峻激奔暴，鱼龟所不能游，行者苦之。又出西陵峡而东，历荆门、虎牙之门。荆门之下为延洲。又东过南郡而东，右与油水合，谓之油口，油口即公安也。又东过长沙下巂县，北与湘水会，汇为洞庭而得巴陵。又东至彭城矶，矶北对隐矶。夏道即夏口，以夏水入江而得名。屈原哀郢：过夏首而西浮。江水又东过蕲春县，与蕲水会，谓之蕲口。又东至寻阳，得湓浦，有湓城，皆沿江要害之地也。夏，户雅翻。〕然终聚汉口、峡口，以水战大决。〔汉口，即夏口。峡口，西陵峡口。〕若贼必以上流有军，令精兵赴援者，下流诸将即须择便横渡；如拥众自卫，上江诸军鼓行以前。〔将，即亮翻。上江诸军，谓蜀江、汉江顺流东下之军也。〕彼虽恃九江、五湖之险，非德无以为固；徒有三吴、百越之兵，非恩不能自立矣。」隋主以仲方为基州刺史。

     及受萧岩等降，〔降，户江翻。〕隋主益忿，谓高颎曰：「我为民父母，岂可限一衣带水不拯之乎！」命大作战船。人请密之，隋主曰：「吾将显行大诛，何密之有！」使投其柿于江，〔柿，方废翻，斫木札也。〕曰：「若彼惧而能改，吾复何求！」〔复，扶又翻。〕

     杨素在永安，〔蜀先主败于秭归，退还白帝，起永安宫居之，故巴东有永安之名。〕造大舰，名曰「五牙」。〔舰，户黯翻。〕上起楼五层，高百余尺；左右前后置六拍竿，〔拍竿，发之以拍敌船。〕并高五十尺，〔高，古号翻。〕容战士八百人；次曰「黄龙」，置兵百人。自余平乘、舴舰各有等差。〔舴，陟格翻。艋，莫幸翻。〕

     晋州刺史皇甫续〔【章：十二行本「续」作「绩」；乙十一行本同；孔本同。】〕将之官，稽首言陈有三可灭。〔之，往也；之官，往服官事也。稽，音启。〕帝问其状，曰：「大吞小，一也。以有道伐无道，二也。纳叛臣萧岩，于我有词，三也。陛下若命将出师，臣愿展丝发之效！」隋主劳而遣之。〔将，即亮翻。劳，力到翻。〕

     时江南妖异特众，〔妖，于骄翻。〕临平湖草久塞，忽然自开。〔临平湖在余杭郡钱塘县，此湖常蓁塞；故老相传，湖开则天下平。塞，悉则翻。〕帝恶之，乃自卖于佛寺为奴以厌之。〔恶，乌路翻。厌，于叶翻。〕又于建康造大皇寺，起七级浮图；未毕，火从中起而焚之。

     吴兴章华，好学，善属文，朝臣以华素无伐阅，〔好，呼到翻。属，之欲翻。朝，直遥翻。颜师古曰：伐，积功也；阅，经历也。〕竞排诋之，除太市令。华郁郁不得志，上书极谏，略曰：「昔高祖南平百越，〔谓平卢子略、李贲、元景仲、兰裕、萧勃之乱。上，时掌翻。〕北诛逆虏，〔谓平侯景。〕世祖东定吴会，〔谓破斩杜龛、张彪。〕西破王琳，〔见一百六十八卷世祖天嘉元年。〕高宗克复淮南，辟地千里，〔见一百七十一卷太建五年。辟，读曰辟。〕三祖之功勤亦至矣。陛下即位，千今五年，不思先帝之艰难，不知天命之可畏；溺于嬖宠，惑于酒色；〔溺，奴狄翻。嬖，卑义翻，又博计翻。〕祠七庙而不出，〔记：天子七庙，三昭、三穆与太祖之庙而七。拜三妃而临轩；〔三妃，龚、孔、张也。〕老臣宿将〔将，即亮翻。〕弃之草莽，谄佞谗邪升之朝廷。今疆埸日蹙，〔埸，音亦。〕隋军压境，陛下如不改弦易张，〔董仲舒曰：譬之琴瑟不调，必改弦而更张之，乃可鼓也。〕臣见麋鹿复游于姑苏矣！」〔伍子胥谏吴王而不听，曰：「臣见麋鹿游于姑苏矣。」吴卒以亡。复，扶又翻。〕帝大怒，即日斩之。〔古语有之：「杀谏臣者必亡其国，」岂不信哉！〕

     二年〔（戊申、五八八）〕

     春，正月，辛巳，立皇子恮为东阳王，〔恮，庄缘翻。〕恬为钱塘王。

     遣散骑常侍袁雅等聘于隋；〔散，悉亶翻。骑，奇寄翻。〕又遣散骑常侍九江周罗黄将兵屯峡口，侵隋峡州。〔九江郡，江南之寻阳郡，江州治所也。夷陵，梁置宜州，西魏改曰拓州，后周改曰峡州。将，即亮翻。〕

     三月，甲戌，隋遣兼散骑常侍程尚贤等来聘。

     戊寅，隋主下诏曰：「陈叔宝据手掌之地，〔辛臣说田戎曰：「洛阳地如掌耳。」〕恣溪壑之欲，〔溪壑难盈，故以为喻。〕劫夺阎闾，资产俱竭，驱逼内外，劳役弗已；穷奢极侈，俾画作夜；斩直言之客，灭无罪之家；欺天造恶，祭鬼求恩；盛粉黛而执干戈，曳罗绮而呼警跸；自古昏乱，罕或能比。君子潜逃，小人得志。天灾地孽，〔孽，鱼列翻。〕物怪人妖。衣冠钳口，〔钳，其廉翻。〕道路以目。〔国语：周厉王监谤，道路以目。言道路相逢，以目相视，不敢有言。〕重以背德违言，摇荡疆埸；〔重，直用翻。背，蒲妹翻。埸，音亦。〕画伏夜游，鼠窃狗盗。天之所覆，无非朕臣，〔覆，敷救翻。〕每关听览，有怀伤恻。可出师授律，应机诛殄；在斯一举，永清吴越。」又送玺书暴帝二十恶；〔玺，斯氏翻。〕仍散写诏书三十万纸，遍谕江外。〔中原以江南为江外。〕

     太子胤，性聪敏，好文学，〔好，呼到翻。〕然颇有过失；詹事袁宪切谏，不听。时沈后无宠，而近侍左右数于东宫往来，太子亦数使人至后所，帝疑其怨望，甚恶之。〔数，所角翻。恶，乌路翻。〕张、孔二贵妃日夜构成后及太子之短，孔范之徒又于外助之。帝欲立张贵妃子始安王深为嗣，尝从容言之。〔嗣，祥吏翻。从，千容翻。〕吏部尚书蔡征顺旨称赞，袁宪厉色折之曰：「皇太子国家储副，亿兆宅心，卿是何人，轻言废立！」帝卒从征议。〔折，之舌翻。宅心，居心也。卒，子恤翻。〕夏，五月，庚子，废太子胤为吴兴王，立扬州刺史始安王深为太子。征，景历之子也。〔蔡景历历事陈高祖、世祖、高宗。〕深亦聪惠，〔惠，与慧同。〕有志操，〔操，七到翻。〕容止俨然，虽左右近侍未尝见其喜愠。帝闻袁宪尝谏胤，即用宪为尚书仆射。

     帝遇沈后素薄，张贵妃专后宫之政，后澹然，未尝有所忌怨，〔澹，徒敢翻。〕身居俭约，衣服无锦绣之饰，唯寻阅经史及释典为事，〔释典，佛经也。〕数上书谏争。〔数，所角翻。上，时掌翻。争，侧迸翻。〕帝欲之废之而立张贵妃，会国亡，不果。

     冬，十月，己亥，立皇子蕃为吴郡王。

     己未，隋置淮南行省于寿春，〔行省，即行台也。〕以晋王广为尚书令。

     帝遣兼散骑常侍王琬、兼通直散骑常侍许善心聘于隋，〔散，悉亶翻。骑，奇寄翻。〕隋人留于客馆。王琬等屡请还，不听。〔还，音旋，又如字。为隋主褒美许善心张本。〕

     甲子，隋以出师，有事于太庙，命晋王广、秦王俊、清河公杨素皆为行军元帅。〔帅，所类翻。〕广出六合，〔六合本汉堂邑县之地，江左立秦郡及尉氏县，后周改秦郡为六合郡。隋开皇初，废郡，改尉氏县为六合县。〕俊出襄阳，〔秦王俊以山南道行台镇襄阳；今自襄阳出指汉口。〕素出永安，〔素镇永安，自永安下三峡。〕荆州刺史刘仁恩出江陵，〔荆江治江陵，使刘仁恩出师，会杨素东下。〕蕲州刺史王世积出蕲春，〔蕲州治蕲春，使王世积出师，自蕲口临江津。蕲，音机，又音其。〕庐州总管韩擒虎出庐江，〔庐州治庐江，使韩擒虎出师，自横江渡，攻姑孰。〕吴州总管贺若弼出广陵，〔吴州治广陵，使贺若弼自瓜洲渡江，攻京口。者，人者翻。〕青州总管弘农燕荣出东海，〔东海郡，海州。青州治益都。此盖使燕荣以青州之师出朐山渡海以攻南沙也。燕，因肩翻。〕凡总管九十，兵五十一万八千，皆受晋王节度。东接沧海，西拒巴、蜀，旌旗舟楫，横亘数千里。以左仆射高颎为晋王元帅长史，〔帅，所类翻。长，知两翻。〕右仆射王韶为司马，军中事皆取决焉；区处支度，〔总，昌吕翻。度，徒洛翻。〕无所凝滞。

     十一月，丁卯，隋主亲饯将士；乙亥，至定城，〔述征记：定城去潼关三十里，夹道各一城。〕陈师誓众。

     丙子，立皇弟叔荣为新昌王，叔匡为太原王。

     隋主如河东；〔河东，蒲州。〕十二月，庚子，还长安。

     突厥莫何可汗西击邻国，中流矢而卒。〔厥，九勿翻。可，从刊入声。汗，音寒。中，竹仲翻。卒，子恤翻。〕国人立雍虞闾，号颉伽施多那都蓝可汗。〔为突厥复乱张本。颉，户结翻。伽，求迦翻。〕

     隋军临江，高颎谓行台吏部郎中薛道衡曰：「今兹大举，江东必可克乎﹖」道衡曰：「克之。尝闻郭璞有言：〔郭璞，晋人，知数之士也。〕『江东分王三百年，〔王，于况翻。〕复与中国合，』今此数将周，一也。〔晋元帝南渡，即王位于建康，岁在于丑，是年，岁在戊申，凡二百七十二年。〕主上恭俭勤劳，叔宝荒淫骄侈，二也。国之安危在所委任，彼以江总为相，唯事诗酒，拔小人施文庆，委以政事，萧摩诃、任蛮奴为大将，皆一夫之用耳，三也。〔壬蛮奴，即任忠。〕我有道而大，彼无德而小，量其甲士不过十万，〔量，音良。〕西自巫峡，东至沧海，分之则势悬而力弱，聚之则守此而失彼，四也。席卷之势，事在不疑。」〔卷，读日卷。〕颎忻然曰：「得君言成败之理，令人豁然。本以才学相期，不意筹略乃尔。」〔尔，犹言如此也。〕

     秦王俊督诸军屯汉口，为上流节度。诏以散骑常侍周罗黄都督巴峡缘江诸军事以拒之。〔散，悉亶翻。骑，奇寄翻。〕

     杨素引舟师下三峡，军至流头滩。将军戚昕以青龙百余艘，〔【章：十二行本「艘」下有「兵数千人」四字；乙十一行本同；孔本同；张校同。】〕守狼尾滩，地势险峭，隋人患之。〔水经注：江水过流头滩，又东径古宜昌县北，又东径狼尾滩，其地犹在黄牛峡之西。杜佑通典曰：狼尾滩，今夷陵郡宜都县界。艘，苏遭翻。峭，七笑翻。〕素曰：「胜负大计，在此一举。若昼日下船，彼见我虚实，滩流迅邀，制不由人，则吾失其便；不如以夜掩之。」素亲帅黄龙数千艘，衔枚而下，遣开府仪同三司主长袭引步卒自南岸击昕别栅，大将军刘仁恩帅甲骑自北岸趣白沙，迟明而至，击之；昕败走，悉俘其众，劳而遣之，〔帅，读曰率；下同。艘，苏遭翻。栅，直革翻。骑，奇寄翻。趣，七喻翻。迟，直二翻。劳，力到翻。〕秋毫不犯。

     素帅水军东下，舟舻被江，〔舻，音卢。被，皮义翻。〕旌甲曜日。素坐平乘大船，容貌雄伟，陈人望之，皆惧，曰：「清河公即江神也！」

     江演镇戍闻隋军将至，相继奏闻；施文庆、沈客卿并抑而不言。

     初，上以萧岩、萧瓛，梁之宗室，拥众来奔，心忌之，故远散其众，以岩为东扬州刺史，瓛为吴州刺史；〔瓛，户官翻。萧岩、萧瓛来奔及出藩事，并见上年。〕使领军任忠出守吴兴郡，以襟带二州。〔任，音壬。〕陈南平王嶷镇江州，永嘉王彦镇南徐州。〔江州治寻阳，南徐州治京口，皆缘江重镇也。嶷，鱼力翻。〕寻召二王赴明年元会，命缘江诸防船舰悉从二王还都，〔舰，户黯翻。〕为威势以示梁人之来者。由是江中无一鬬船，上流诸州兵皆阻杨素军，不得至。

     湘州刺史晋熙王叔文，〔湘州治长沙。〕在职既久，大得人和，上以其据有上流，阴忌之；自度素与群臣少恩，〔度徒洛翻。少，诗沼翻。〕恐不为用，无可任者，乃擢施文庆为都督、湘州刺史，配以精兵二千，欲令西上；〔上，时掌翻。〕仍征叔文还朝。〔朝，直遥翻；下同。〕文庆深喜其事，然惧出外之后，执事者持己短长，因进其党沈客卿以自代。

     未发间，二人共掌机密。护军将军樊毅言于仆射袁宪曰：「京口、采石俱是要地，各须锐兵五千，并出金翅二百，缘江上下，以为防备。」〔金翅，船名。〕宪及骠骑将军萧摩诃皆以为然，〔骠，匹妙翻。骑，奇寄翻。〕乃与文武群臣共议，请如毅策。〔未几，韩擒虎济采石，贺若弼拔京口，二道并进，而陈以亡。地有所必守，盖不待智者而后知也。〕施文庆恐无兵从己，废其述职，〔孟子曰：诸侯朝于天日曰述职。此以出守藩方为述职。〕而客卿又利文庆之任，〔之，往也。任，职也。之任，往赴所职也。〕己得专权，〔文庆与客卿时共掌机密，文庆若出，则客卿得专之。〕俱言于朝：「必有论议，不假面陈；但作文启，即为通奏。」〔谓朝臣若必有所陈说，不须面见陈主言之；但文字来，便为闻达。为，于伪翻；下内为同。〕宪等以为然，二人赍启入。白帝曰：「此是常事，边城将帅足以当之。〔将，即亮翻。帅，所类翻。〕若出人船，必恐惊扰。」

     及隋军临江，间谍骤至，〔间，古苋翻。谍，徒协翻。〕宪等殷勤奏请，至于再三。文庆曰：「元会将逼，南郊之日，太子多从；〔陈仍梁制，以间岁正月上辛祀天地于南、北二郊，用特牛一。盖来年正月当行此礼，故施文庆云然。从，才用翻。〕今若出兵，事便废阙。」帝曰：「今且出兵，若北边无事，因以水军从郊，何为不可！」又曰：「如此则声闻邻境，〔闻，音问。〕便谓国弱。」后又以货动江总，总内为之游说，〔谓众言杂进之后，文庆又以货动江总，使之助己。说，输芮翻。〕帝重违其意，〔重，如字。〕而迫群官之请，乃令付外详议。总又抑宪等，由是议久不决。

     帝从容谓侍臣曰：「王气在此。齐兵三来，周师再来，无不摧败。〔齐师三来，谓梁敬帝绍泰元年徐嗣徽、任约以齐师袭建康，据石头。太平元年，复袭破采石，与齐萧轨同入寇，逼建康。世祖元嘉元年，齐将刘伯球、慕容恃德助王琳下芜湖，皆败。周师再来，谓天嘉元年独孤盛、贺若敦入湘川，临海王光大元年，宇文直、元定助华皎，皆败。从，千容翻。〕彼何为者邪！」都官尚书孔范曰：「长江天堑，古以为限隔南北，〔魏文帝化吴，临江，见江涛汹涌，叹曰：「固天所以限南北也。」堑，七艳翻。〕今日虏军岂能飞渡邪！边将欲作功劳，妄言事急。〔将，即亮翻。〕臣每患官卑，虏若渡江，臣定作太尉公矣！」〔孔范自谓兼资文武，故大言自诡立功。自晋、宋以来，率谓三公为太尉公、司徒公、司空公。〕或妄言北军马死，范曰：「此是我马，何为而死！」〔言马若渡江，必不能北归，将悉为我有，亦大言也。〕帝笑以为然，故不为深备，奏伎、纵酒、赋诗不辍。〔伎，渠绮翻。女乐也。〕

     是岁，吐谷浑裨王拓跋木弥〔吐谷浑自亦有拓跋姓。裨，音卑。吐，从暾入声。谷，音浴。〕请以千余家降隋。〔降，户江翻。〕隋主曰：「普天之下，皆是朕臣，朕之抚育，俱存仁孝。浑贼惛狂，妻子怀怖，〔怖，普故翻。〕并思归化，自救危亡。然叛夫背父，不可收纳。〔背，蒲妹翻。〕又其本意正自避死，今若违拒，又复不仁。若更有音信，但宜尉抚，任其自拔，不须出兵应接。其妹夫及甥欲来，亦任其意，不劳劝诱也。」〔所谓「叛夫背父」、〔妹夫及甥〕，当时必皆有主名，而史不详纪。隋书作「名王拓跋木弥」，「裨王」亦用汉书语。背，蒲妹翻。诱，羊久翻。〕

     河南王移兹裒卒，隋主令其弟树归袭统其众。〔移兹裒降隋见上卷高宗太建十三年。裒，蒲侯翻。卒，子恤翻。〕

