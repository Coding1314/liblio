卷第一百八十三【隋纪七】起柔兆困敦（丙子），尽强圉赤奋若（丁丑）五月，凡一年年奇。

     炀皇帝下

     大业十二年〔（丙子、六一六）〕

     春，正月，朝集使不至者二十余郡，〔汉仪：正旦大朝会，诸郡计吏皆觐。隋之朝集使，亦此类也。朝，直遥翻；下同。〕始议分遣使者十二道发兵讨捕盗贼。〔使，疏吏翻。〕

     诏毗陵通守路道德〔守，式又翻。〕集十郡兵数万人，于郡东南起宫苑，周围十二里内，为十六离宫，大抵仿东都西苑之制，而奇丽过之。又欲筑宫于会稽，〔会，古外翻。〕会乱，又果成。

     三月，上巳，帝与群臣饮于西苑水上，命学士杜宝撰水饰图经，采古水事七十二，使朝散大夫黄衮以木为之，间以妓航、酒船，〔朝，直遥翻。散，悉亶翻。间，古苋翻。妓，渠绮翻。航，户郎翻。〕人物自动如生，锺磬筝瑟，能成音曲。

     己丑，张金称陷平恩，〔隋志，平恩县，属武安郡。称，尺证翻。〕一朝杀男女万余口：又陷武安，巨鹿、清河诸县。〔隋志，武安县属武安郡，巨鹿县属襄国郡。清河郡带清河县；既郡城坚守，则此县不陷。详考隋志带郭之清河本武城县，开皇初，改名清河。而清阳县则旧清河县，金称所陷盖此。〕金称比诸贼尤残暴，所过民无孑遗。〔孑，单也；遗，余也；言无单孑遗余也。〕

     夏，四月，丁巳，大业殿西院火，帝以为盗起，惊走，入西苑，匿草间，火定乃还。〔还，从宣翻，又如字。〕帝自八年以后，每夜眠恒惊悸，〔恒，户登翻。悸，其季翻，心动也。〕云有贼，令数人摇抚，乃得眠。

     癸亥，历山飞别将甄翟儿众十万寇太原，〔将，即亮翻。甄，侧邻翻。〕将军潘长文败死。〔长，知两翻。〕

     五月，丙戌朔，日有食之，既。

     壬午，〔【张：「壬午」作「甲午」。】〕帝于景华宫征求萤火，得数斛，夜出游山，放之，光遍岩谷。〔考异曰：吴兢贞观政要：「贞观八年，上谓侍臣曰：『人君之言不可容易，隋炀帝幸甘泉宫，怪无萤火，敕云：「捉取少多，于宫照夜。」所司遽遣数千人采拾，送五百轝于宫侧。小事尚尔，况其大乎！』」今从隋书。〕

     帝问侍臣盗贼，左翊卫大将军宇文述曰：「渐少。」帝曰：「比从来少几何﹖」对曰：「不能什一。」纳言苏威引身隐柱，帝呼前问之，对曰：「臣非所司，不委多少，〔委，悉也。少，诗沼翻。〕但患渐近。」帝曰：「何谓也﹖」威曰：「他日贼据长白山，今近在汜水。〔隋志，汜水县属荥阳郡，旧日成皋，开皇十八年，改曰汜水。汜，音似。〕且从日租赋丁役，今皆何在！岂非其人皆化为盗乎！比见奏贼皆不以实，〔比，毗至翻。〕遂使失于支计，不时翦除。又昔在鴈门，许罢征辽，今复征发，〔复，扶又翻。〕贼何由息！」帝不悦而罢。寻属五月五日，〔属，之欲翻。〕百僚多馈珍玩，威独献尚书。或谮之曰：「尚书有五子之歌，威意甚不逊。」〔言威以帝逸豫盘游不知返，将至失邦，如夏太康也。尚，而亮翻。孔安国曰：以其上古之书，谓之尚书。〕帝益怒。顷之，帝问威以伐高丽事，〔丽，力知翻。〕威欲帝知天下多盗，对曰：「今兹之役，愿不发兵，但赦群盗，自可得数十万，遣之东征。彼喜于免罪，争务立功，高丽可灭。」〔丽，力知翻。〕帝不怿。威出，御史大夫裴蕴奏曰：「此大不逊！天下何处有许多贼！」帝曰：「老革多奸，〔蜀志：彭羕诋刘备曰：「老革荒悖！」注云：老革，皮色枯瘁之形。羕骂备为老革，犹言老兵也。帝引此语。〕以贼胁我！欲批其口，且复隐忍。」〔批，蒲鳖翻，又普迷翻。复，扶又翻。〕蕴知帝意，遣河南白衣张行本〔隋志：洛州河南郡，大业二年移都，改曰豫州。〕奏：「威昔在高阳典选，〔谓九年从帝自辽东还高阳时。选，宣恋翻。〕滥授人官；畏怯突厥，请还京师。」〔事见上卷上年。厥，九勿翻。〕帝令按验，狱成，下诏数威罪状，〔数，所具翻。〕除名为民。后月余，复有奏威与突厥阴图不轨者，〔复，扶又翻。厥，九勿翻。〕事下裴蕴推之，蕴处威死。〔下，遐嫁翻。处，昌吕翻。〕威无以自明，但摧谢而已。帝悯而释之，曰：「未忍即杀。」并其子孙三世皆除名。

     秋，七月，千戌，济景公樊子盖卒。〔隋书樊子盖传：帝以子盖守东都平玄感之功，进爵济公，谓其功济天下，封以嘉名，无此郡国也。济，读当如字。卒，子血翻。〕

     江都新作龙舟成，送东都；宇文述劝幸江都，〔【章：十二行本「都」下有「帝从之」三字；乙十一行本同；孔本同；张校同。】〕右候卫大将军酒泉赵才谏曰：「今百姓疲劳，府藏空竭，〔隋志，张掖郡福禄县旧置酒泉郡。藏，徂浪翻。〕盗贼蜂起，禁令不行，愿陛下还京师，安兆庶。」帝大怒，以才属吏，〔属，之欲翻。〕旬日，意解，乃出之。朝臣皆不欲行，帝意甚坚，无敢谏者。建节尉任宗上书极谏，〔置建节尉事见上卷上年。朝，直遥翻；下同。任，音壬。上，时掌翻；下同。〕即日于朝堂杖杀之。甲子，帝幸江都，命越王侗与光禄大夫段达、太府卿元文都、检校民部尚书韦津、右武卫将军甫无逸、右司郎卢楚等总留后事。〔唐六典曰：炀帝三年，尚书都司始置左、右司郎各一人，掌都省之职，品同诸曹郎，从五品。总留后事者，帝出巡幸，以后事付留台官总之。侗，他红翻，又音同。〕津，孝宽之子也。〔韦孝宽，宇文干城之将。〕帝以诗留别宫人曰：「我梦江都好，征辽亦偶然。」奉信郎崔民象以盗贼充斥，于建门上表谏；〔隋志：帝置谒者台官，寻又置散骑郎二十人，从五品，承议郎，正六品，通直郎，从六品，各三十人；宣德郎，正七品，宣义郎，从七品，各四十人；征事郎，正八品，将仕郎，从八品，常从郎，正九品，奉信郎，从九品，各五十人。洛都罗城门，正南曰建国。上，时掌翻。〕帝大怒，先解其颐，然后斩之。〔说文：颐，也。〕

     戊辰，冯翊孙华举兵为盗。〔隋志：冯翊郡，后魏置华州，西魏改曰同州，帝改为郡。〕虞世基以盗贼充斥，请发兵屯洛口仓，〔大业二年置洛口仓。〕帝曰：「卿是书生，定犹恇怯。」〔恇，音匡。〕戊辰，车驾至巩。敕有司移箕山、公路二府于仓内，〔巩县属河南郡。新唐志：河南有府三十九。有巩洛府，无箕山、公路二府，疑移于仓内后，遂并为巩洛府也。〕仍令筑城以备不虞。至汜水，〔汜，音似。〕奉信郎王爱仁复上表请还西京，帝斩之而行。至梁郡，〔帝改宋州为梁郡。复，扶又翻。〕郡人邀车驾上书曰：「陛下若遂幸江都，天下非陛下之有！」又斩之。是时李子通据海陵，左才相掠淮北，杜伏威屯六合，〔隋志，六合县属江都郡，旧曰尉氏，置秦郡，后周改郡曰六合，开皇初，废郡，改尉氏县为六合县。相，息亮翻。〕众各数万；帝遣光禄大夫陈棱将宿卫精兵八千讨之，往往克捷。〔将，即亮翻。〕

     八月，乙巳，贼帅赵万海众数十万，自恒山寇高阳。〔帝改恒州为恒山郡。帅，所类翻。恒，户登翻。〕

     冬，十月，乙丑，许恭公宇文述卒。〔卒，子恤翻。〕初，述子化及、智及皆无赖。化及事帝于东宫，帝宠昵之，〔昵，尼质翻。〕及即位，以为太仆少卿。〔少，始照翻。〕帝幸榆林，〔三年幸榆林，见一百八十卷。〕化及、智及冒禁与突厥交市，帝怒，将斩之，已解衣辫发，既而释之，赐述为奴。智及弟士及，以尚主之故，常轻智及，惟化及与之亲昵。述卒，帝复以化及为右屯卫将军，智及为将作少监。〔为化及兄弟为逆张本。复，扶又翻。〕

     李密之亡也，往依郝孝德，〔考异曰：韩昱壸关录曰：「大业十一年正月，历亭镇王该，认形状，获李密，送宇文述。密佯患足疾，防守者一日不行一二十里。忽至一涧，水深岸险，密跛足寅缘，佯足蹶，返扑而坠，乃至良久，状若未苏。防守者又无计下取之，遂以手中枪戟引之。密以手援戟，佯作失势，推戟向水。守者以危岸，手探不住，遂即放却，密即得枪，擉守者二人俱毙，遂投郝孝德于平原。」按密，杨玄感之党，前巳诈亡，防者岂得不加械系，怠慢如此！今不取。〕孝德不礼之；又入王薄，薄亦不之奇也。密困乏，至削树皮而食之，匿于淮阳村舍，〔帝改陈州为淮阳郡。〕变姓名，聚徒教授。郡县疑而捕之，密亡去，抵其妹夫雍丘令丘君明。〔隋志，雍丘县属梁郡。雍，于用翻。〕君明不敢舍，转寄密于游侠王秀才家，秀才以女妻之。君明从侄怀义告其事，〔妻，七细翻。从，才用翻。〕帝令怀义自赍敕书与梁郡通守杨汪相知〔守，式又翻。〕收捕。汪遣兵围秀才宅，适值密出外，由是获免，君明、秀才皆死。

     韦城翟让为东都法曹，〔隋志，韦城县属东郡，开皇六年置。刘昫曰：隋分白马县，置于古城韦氏之国城。「东都」，当作「东郡」，帝改滑州为兖州，二年改为东郡。郡有西曹，金、户、兵、法、士等曹。翟，苌伯翻。〕坐事当斩。狱吏黄君汉奇其骁勇，〔骁，坚尧翻；下同。〕夜中潜谓让曰：「翟法司，天时人事，抑亦可知，岂能守死狱中乎！」让惊喜〔【章：十二行「喜」下有「叩头」二字；乙十一行本同；孔本同；张校同；退斋校同。】〕曰：「让，圈牢之豕，〔圈，求远翻。〕死生唯黄曹主所命。」君汉即破械出之。让再拜曰：「让蒙再生之恩则幸矣，柰黄曹主何！」因泣下。君汉怒曰：「本以公为大丈夫，可救生民之命，故不顾其死以奉脱，柰何反效儿女子涕泣相谢乎！君但努力自免，勿忧吾也！」让遂亡命于瓦岗为群盗，〔瓦岗，在东郡界。〕同郡单雄信，〔考异曰：唐书云：「雄信，曹州人。」今从河洛记。单，常演翻。〕骁健，善用马槊，〔骁，坚尧翻。槊，色角翻。〕聚少年往从之。〔少，诗照翻。〕离狐徐世绩家于卫南，〔离狐，汉县，后魏之北济阴郡也，时属济阴郡。唐中世改曰南华。宋白曰：离狐县，初置在濮水南，常为神狐所穿穴，遂移水北，故曰离狐。卫南，古楚丘也，隋开皇置卫南县，属东郡。宋白曰：全卫之时，此地在卫之南垂，故以名县。〕年十七，有勇略，说让曰：〔说，输芮翻。〕「东郡于公与绩皆为乡里，人多相识，不宜侵掠。荥阳、梁郡，汴水所经，〔帝改郑州为荥阳郡，宋州为梁郡。班志，汴水在荥阳西南，盖汴水所起，东南入梁郡界。汴，皮变翻。〕剽行舟，掠商旅，足以自资。」〔剽，匹妙翻。〕让然之，引众入二郡界，掠公私船，资用丰给，附者益众，聚徒至万余人。

     时又有外黄王当仁、济阳王伯当、韦城周文举、雍兵李公逸等皆拥众为盗。〔外黄、济阳二县，隋志皆属济阴郡。剽，匹妙翻。济，子礼翻。〕李密自雍州〔【章：十二行本「州」作「邱」；乙十一行本同；孔本同；张校同。】〕亡命，往来诸帅间，说以取天下之策，〔帅，所类翻。说，式芮翻；下同。〕始皆不信。久之，稍以为然，相谓曰：「斯人公卿子弟，志气若是。今人人皆云杨氏将灭，李氏将兴。吾闻王者不死，斯人再三获济，岂非其人乎！」由是渐敬密。

     密察诸帅唯翟让最强，乃因王伯当以见让，〔考异曰：隋、唐书皆云：「密归翟让，其中有知密是玄感亡将，潜劝让害之。密惧，因王伯当以策干让，让始敬焉。」按密既亡归群盗，必不隐其姓名，谁不知是玄感亡将！让得之当用以敌隋，何恶于密而害之！今不取。革命记云：「密投贼帅郝孝德，说之曰：『君能用密之策，河朔可指挥而定。』孝德曰：『本缘饥荒，求活性命，何敢别图！国家若知公在此，孝德死亡无日。翟让等徒众绝多，请将兵送公于彼。』是日，孝德以马一匹自送至河，执袂饮酒而别，军中慕从者亦数十人，仍遣兵马将送于翟让。」今从隋书。〕为让画策，〔为，于伪翻。〕往说诸小盗，皆下之。让悦，稍亲近密，与之计事，〔近，其靳翻。〕密因说让曰：「刘、项皆起布衣为帝王。今主昏于上，民怨于下，锐兵尽于辽东，和亲绝于突厥，〔厥，九勿翻。〕方乃巡游扬、越，委弃东都，此亦刘、项奋起之会也。以足下雄才大略，士马精锐，席卷二京，诛灭暴虐，隋氏不足亡也！」〔卷，读曰卷。〕让谢曰：「吾侪群盗，旦夕偷生草间，〔侪，士皆翻。〕君之言者，非吾所及也。」

     会有李玄英者，自东都逃来，经历诸贼，求访李密，云「斯人当代隋家。」人问其故，玄英言：「比来民间谣歌〔比，毗至翻。〕有桃李章曰：『桃李子，皇后绕扬州，宛转花园里。勿浪语，谁道许！』『桃李子』，谓逃亡者李氏之子也；皇与后，皆君也；『宛转花园里』，谓天子在扬州无还日，将转于沟壑也；『莫浪语，谁道许』者，密也。」既与密遇，遂委身事之。前宋城尉齐郡房玄藻，自负其才，〔隋志：宋城县，带梁郡，旧日睢阳，开皇十八年更名。〕恨不为时用，预于杨玄感之谋，变姓名亡命，遇密于梁、宋之间，遂与之俱游汉、沔，〔沔，弥兖翻。〕徧入诸贼，说其豪杰；还日，从者数百人，〔说，式芮翻。从，才用翻。〕仍为游客，处于让营。〔处，昌吕翻。〕让见密为豪杰所归，欲从其计，犹豫未决。

     有贾雄者，晓阴阳占候，为让军师，言无不用。密深结于雄，使之托术数以说让；雄许诺，怀之未发。会让召雄，告之密所言，问其可否，对曰：「吉不可言。」又曰：「公自立恐未必成，若立斯人，事无不济。」让曰：「如卿言，蒲山公当自立，何来从我﹖」对曰：「事有相因。所以来者，将军姓翟，翟者，泽也，〔翟，苌伯翻。〕蒲非泽不生，故须将军也。」让然之，与密情好日笃。〔好，呼到翻。〕

     密因说让曰：「今四海糜沸，〔糜，粥也，言如粥之沸也。〕不得耕耘，公士众虽多，食无仓廪，唯资野掠，常苦不给。若旷日持久，加以大敌临之，必涣然离散。未若先取荥阳，休兵馆谷，〔考异曰：革命记：「密说让曰：『洛口仓米逾巨亿，请公发一札之令，使密奉之，告诸道英雄，就仓吃米，必当云合响应，受命于公，然后称帝号以定中原』云云。让曰：『就仓食米，实是上计。自顾庸贱，宁敢别创余心；必如此谋，愿奉公为主。』密怀惧，改容而拜，让亦拜。于是言宴尽欢，各恨相知之晚。即日，让作书与密，散告诸处贼头，并克期定日，令总会洛口仓食米。」今从隋书〕待士马肥充，然后与人争利。」让从之，于是破金阳关，〔金堤关，当在荥阳界，以汉金堤名之。〕攻荥阳诸县，多下之。

     荥阳太守郇王庆，弘之子也，〔弘，高祖从祖弟也，封河间王。守，式又翻；下同。〕不能讨，帝徙张须妷为荥阳通守以讨之。庚戌，须妷引兵击让，让向数为须妷所败，〔数，所角翻。败，补迈翻。〕闻其来，大惧，将避之。密曰：「须妷勇而无谋，兵又骤胜，既骄且狠，可一战擒也。〔狠，户垦翻。〕公但列陈以待，密保为公破之。」〔陈，读曰阵；下同。为，于伪翻；下同。〕让不得已，勒兵将战，密分兵千余大人伏于大海寺北林间。须妷素轻让，方陈而前，让与战，不利，须妷乘之，逐北十余里；密发伏掩之，须妷兵败。密与让及徐世绩、王伯当合军围之，须妷溃围出；左右不能尽出，须妷跃马复入救之，来往数四，遂战死。所部兵昼夜号哭，数日不止，〔史言张须妷得士卒心。号，户刀翻。〕河南郡县为之丧气。〔为，于伪翻。丧，息浪翻。〕鹰扬郎将河东贾务本为须妷之副，亦被伤，帅余众五千余人奔梁郡，务本寻卒。〔将，即亮翻。被，皮义翻。帅，读曰率。卒，子恤翻。〕诏以光禄大夫裴仁基为河南讨捕大使，代领其众，徙镇虎牢。〔虎牢，即荥阳郡汜水县。使，疏吏翻。〕

     让乃令密建牙，别统所部，号蒲山公营。密部分严整，〔分，扶问翻。〕凡号令士卒，虽盛夏，皆如背负霜雪。躬服俭素，所得金宝，悉颁赐麾下，由是人为之用。麾下士卒多为让士卒所陵辱，以威约有素，不敢报也。让谓密曰：「今资粮粗足，〔粗，坐五翻；今人多从去声。〕意欲还向瓦岗，公若不往，唯公所适，让从此别矣。」让帅辎重东引，〔重，直用翻。〕密亦西行至康城，说下数城，说，输芮翻。大获资储。让寻悔，复引兵从密。〔复，扶又翻。〕

     鄱阳贼帅操师乞自称元兴王，建元始兴，〔帝改饶州为鄱阳郡。操，姓也，帅，所类翻。考异曰：隋帝纪作「操天成」。按唐高祖实录林士弘传：「大业末，与其乡人操师乞起为群盗，师乞僭号，建元为天成，攻陷豫章郡，入据之。」唐书士弘传：「操乞师自号元兴王。」皆无操天成名。此贼本一人，而隋、唐二史各有名号年纪，今参取之。〕攻陷豫章郡，〔帝改洪州为豫章郡。〕以其乡人林士弘为大将军，诏治书侍御史刘子翊将兵讨之。师乞中流矢死，〔治，直之翻。中，竹仲翻。〕士弘代统其众，与子翊战于彭蠡湖，〔禹贡：东汇泽为彭蠡。班志：豫章郡彭泽县，彭蠡湖在西。今在南康军城东南，西接江州德化县界，周回四百五十里。〕子翊败死。士弘兵大振，至十余万人。十二月，壬辰，士弘自称皇帝，国号楚，建元太平；〔考异曰：唐高祖实录：「士弘自称南越王，寻僭号，建元延康。」唐书林士弘传：「操乞师攻陷豫章郡而据之，以士弘为大将军。乞师既死，士弘代董其众，复与刘子翊大战于彭蠡湖，隋师败绩，子翊死之。士弘大振，兵至十余万。十三年，徙据虔州称帝。」其国号、年名此同。今从隋书。〕遂取九江、临江、南康、宜春等郡，〔帝改江州为九江郡，改抚州为临川郡，虔州为南康郡，袁州为宜春郡。〕豪杰争杀隋守令，以郡县应之。其地北自九江，南及番禺，皆为所有。〔南海郡治番禺，隋并为南海县。番，音潘。禺，音愚。〕

     诏以右骁卫将军唐公李渊为太原留守，〔帝改并州为太原郡。骁，坚尧翻。守，式又翻。〕以虎贲郎将王威、虎牙郎将高君雅为之副，〔帝改定官制，十二卫府每卫置护军四人，掌副贰将军，寻改护军为虎贲郎将，正四品，而置虎牙郎将六人副焉，从四品。将，即亮翻；下同。贲，音奔。〕将兵讨甄翟儿，〔甄，侧邻翻。〕与翟儿遇于雀鼠谷。〔隋志，西河郡永安县有雀鼠谷。〕渊众纔数千，贼围渊数匝；〔匝，子答翻。〕李世民将精兵救之，拔渊于万众之中，会步兵至，合击，大破之。〔考异曰：新、旧唐书本纪皆云「十三年，拜太原留守。」新书仍云「击高阳历山飞贼甄翟儿于西河，破之。」今从隋帝纪。〕

     帝疏薄骨肉，蔡王智积每不自安，及病，不呼医，临终，谓所亲曰：「吾今日始知得保首领没于地矣！」

     晧张金称、郝孝德、孙宣雅、高士达、杨公卿等寇掠河北，屠陷郡县；隋将帅败亡者相继，〔将，即亮翻。帅，所类翻。〕唯虎贲中郎将蒲城王辩、清河郡丞华阴杨善会数有功，〔按隋官制无中郎将。王辩传，辩自鹰扬郎将迁虎贲郎将。「中」字衍。隋志，蒲城县属冯翊郡。数，所角翻。〕善会前后与贼七百余战，未尝负败。帝遣太仆卿杨义臣讨张金称。金称营于平恩东北，〔隋志，平恩县属武安郡。〕义臣引兵直抵临清之西，据永济渠为营，〔隋志，临清县属河郡。刘昫曰：临清，汉清泉县，后魏改为临清。永济渠，大业初所开。〕去金称营四十里，深沟高垒，不与战。金称日引兵至义臣营西，义臣勒兵擐甲，〔擐，音宦。〕约与之战，既而不出。日暮，金称还营，明旦，复来；〔复，扶又翻；下同。〕如是月余，义臣竟不出。金称以为怯，屡逼其营詈辱之。〔詈，力智翻。〕义臣乃谓金称曰：「汝明旦来，我当必战。」金称易之，不复设备。〔易，以豉翻。〕义臣简精骑二千，夜自馆陶济河，〔隋志，馆陶县属武阳郡。此河，谓清河也。〕伺金称离营，即入击其累重。〔离，力智翻。累，力瑞翻。重，直用翻。〕金称闻之，引兵还，义臣从后击之，金称大败，与左右逃于清河之东。月余，杨善会讨擒之。吏立木于市，悬其头，张其手足，令仇家割食之，未死间，歌讴不辍。诏以善会为清河通守。〔守，式又翻。〕

     涿郡通守郭绚〔绚，许县翻〕将兵万余人讨高士达。士达自以才略不及窦建德，乃进建德为军司马，悉以兵授之。建德请士达守辎重，自简精兵七千人拒绚，诈为与士达有隙而叛，遣人请降于绚，〔降，户江翻。〕愿为前驱，击士达以自效。绚信之，引兵隋建德至长河，〔隋志，长河县属平原郡，旧日广川，仁寿初改名。〕不复设备。建德袭之，杀虏数千人，斩绚首，献士达，张金称余众皆归建德。杨义臣乘胜至平原，欲入高鸡泊讨之。建德谓士达曰：「历观隋将，〔将，即亮翻。〕善用兵者无如义臣，今灭张金称而来，其锋不可当。请引兵避之，使其欲战不得，坐费岁月，将士疲倦，然后乘间击之，〔间，古苋翻。〕乃可破也。不然，死非公之敌。」士达不从，留建德守营，自帅精兵逆击义臣，〔帅，读曰率。〕战小胜，因纵酒高宴。建德闻之曰：「东海公未能破敌，遽自矜大，祸至不久矣。」后五日，义臣大破士达，于陈斩之，乘胜逐北，趣其营，〔陈，读曰阵。趣，七喻翻。〕营中守兵皆溃。建德与百余骑亡去，至饶阳，〔隋志，饶阳县属河间郡。骑，奇寄翻。〕乘其无备，攻陷之，收兵，得三千余人。义臣既杀士达，以为建德不足忧，引去。建德还平原，收士达散兵，收葬死者，为士达发丧，军复大振，〔为，于伪翻。考异曰：革命记曰：「高士达、高德政与宗族鸠集离散，得五万人，捺涡于四根柳树，入高鸡泊中，德政自号东海公，以建德为长史。俄而德政病死，即有高欓脱继立为东海公，建德仍依旧任。欓脱领兵劫抄，至晏城府，为城中兵所射而死。贼之异姓皆欲建德为主，高氏一族不欲更立别人，遂分为两军，各相猜贰。然高氏兵精强，建德死被屠，乃诈分为官军，告高氏并力共击之。高氏无疑，即合军共鬬，兵刃纔交，建德自后击之，高氏兵大乱，建德两军拥掠遣坐，简其骁勇及头首千余人，杀之，遂总统其众。建德自号长乐王，寇抄州县，即大业十二年二月也。」今从隋、唐书。〕自称将军。先是，群盗得隋官及士族子弟，皆杀之，〔先，悉荐翻。〕独建德善遇之；由是隋官稍以城降之，声势日盛，胜兵至十余万人。〔降，户江翻；下同。胜，音升。〕

     内史侍郎虞世基以帝恶闻贼盗，〔恶，乌路翻。〕诸将及郡县有告败求救者，〔将，即亮翻。〕世基皆抑损表状，不以实闻，但云：「鼠窃狗盗，郡县捕逐，行当殄尽，愿陛下勿以介怀！」帝良以为然，或杖其使者，以为妄言，由是盗贼徧海内，陷没郡县，帝皆弗之知也。杨义臣破降河北贼数十万，列状上闻，〔所降者皆张金称、高士达之众。将，即亮翻。使，疏吏翻。上，时掌翻。〕帝叹曰：「我初不闻，贼顿如此，义臣降贼何多也！」世基对曰：「小窃虽多，未足为虑，义臣克之，拥兵不少，〔少，诗沼翻；下同。〕久在阃外，此最非宜。」帝曰：「卿言是也。」遽追义臣，放散其兵，贼由是复盛。〔复，扶又翻。〕

     治书侍御史韦云起劾奏：「世基及御史大夫裴蕴职典枢要，维持内外，四方告变，不为奏闻。〔治，直之翻。劾，户概翻，又户得翻。为，于伪翻。〕贼数实多，裁减言少，陛下既闻贼少，发兵不多，众寡悬殊，往皆不克，故使官军失利，贼党日滋。请付有司结正其罪。」大理卿郑善果奏：「云起诋訾名臣，〔訾，将此翻。〕所言不实，非毁朝政，妄作威权。」〔朝，直遥翻。〕由是左迁云起为大理司直。〔唐六典：后魏永安三年，御史中尉高穆奏置司直十人，视五品，隶廷尉，位在正、监上，不署曹事，唯覆理御史劾事；北齐及隋因之。〕

     帝至江都，江、淮郡官谒见者，〔见，贤遍翻。〕专问礼饷丰薄，丰则超迁丞、守，薄则率从停解。江都郡丞王世充献铜镜屏风，迁通守；〔守，式又翻。〕历阳郡丞赵元楷献异味，迁江都郡丞。〔帝改和州为历阳郡。赵元楷自小郡丞迁大郡丞。〕由是郡县竞务刻剥，以充贡献。民外为盗贼所掠，内为郡县所赋，生计无遗；加之饥馑无食，〔无谷曰饥，无蔬果曰馑。〕民始采树皮叶，或捣笹为末，或煮土而食之，诸物皆尽，乃自相食；而官食犹充牣，吏皆畏法，莫敢振救。王世充密为帝简阅江淮民间美女献之，由是益有宠。

     河间贼帅格谦拥众十余万，据豆子簗，〔帝改瀛州为河间郡。姓苑：格姓，允格之后。帅，所类翻。簗，各朗翻。〕自称燕王，帝命王世充将兵讨斩之。谦将勃海高开道〔帝改沧州为勃海郡。燕，因肩翻。将，即亮翻；下同。〕收其余众，寇掠燕地，军势复振。〔复，扶又翻。〕

     初，帝谋伐高丽，〔丽，力知翻。〕器械资储，皆积于涿郡；涿郡人物殷阜，屯兵数万。又，临朔宫多珍宝，诸贼竞来侵掠；留守官虎贲郎将赵什住等不能拒，唯虎贲郎将云阳罗艺独出战，〔守，式又翻。贲，音奔。将，即亮翻。云阳县，属京兆郡。〕前后破贼甚众，威名日重，什住等阴忌之。艺将作乱，先宣言以激其众曰：「吾辈讨贼数有功，〔数，所角翻。〕城中仓库山积，制在留守之官，而莫肯散施以济贫乏，〔施，式豉翻。〕将何以劝将士！」众皆愤怨。军还，郡丞出城候艺，艺因执之，陈兵而入。什住等惧，皆来听命，乃发库物以赐战士，开仓廪以赈贫乏，境内咸服；杀不同己者勃海太守唐祎等数人，〔守，式又翻。〕威振燕地，柳城、怀远并归之。艺黜柳城太守杨林甫，改郡为营州，〔隋志，柳城县带辽西郡，与襄平郡盖皆帝所置。改郡为州，示复开皇之旧也。〕以襄平太守邓暠为总管，〔暠，古老翻。〕艺自称幽州总管。

     突厥数寇北边。〔厥，九勿翻。〕诏晋阳留守李渊帅太原道兵与马邑太守王仁恭击之。〔晋阳留守，即太原留守也。太原有晋阳宫，故亦称晋阳留守。帝改朔州为马邑郡。帅，读曰率；下同。守，式又翻。〕时突厥方强，两军众不满五千，仁恭患之。渊选善骑射者二千人，使之饮食舍止一如突厥，或与突厥遇，则伺便击之，前后屡捷，突厥颇惮之。〔前后屡得小捷耳。曰颇惮者，未深惮也。厥，九勿翻。骑，奇寄翻。伺，相吏翻。〕

     恭皇帝上〔讳侑，封代王；元德太子昭之子，炀帝之孙也。谥法：尊贤让善曰恭。〕

     义宁元年〔（丁丑、六一七）是年十一月，李渊克长安，方奉代王即位改元，通鉴因以击年。〕

     春，正月，右御卫将军陈棱讨杜伏威，伏威帅众拒之。棱闭壁不战，伏威遗以妇人之服，谓之「陈姥」。〔遗，于季翻。姥，莫补翻。〕棱怒，出战，伏威奋击，大破之，棱仅以身免。〔考异曰：隋陈棱传云：「往往克捷。」唐杜伏威传云：「棱仅以身免。」盖棱先破李子通等，后为伏威所败也。今从唐书。〕伏威乘胜破高邮，〔隋志，高邮县属江都郡。〕引兵据历阳，自称总管，以辅公祏为长史，〔祏，音石。长，知两翻。〕分遣诸将徇属县，所至辄下，〔将，即亮翻。〕江淮间小盗争附之。伏威常选敢死之士五千人，谓之「上募」，宠遇甚厚，有攻战，辄令上募先击之，战罢阅视，有伤在背者即杀之，以其退而被击故也。〔破，皮义翻。〕所获资财，皆以赏车。士有战死者，以妻、妾徇葬。故人自为战，所向无敌。

     丙辰，窦建德为坛于乐寿，〔隋志，乐寿县属河间郡，古乐城县，仁寿初更名。乐，音洛；下同。〕自称长乐王，置百官，改元丁丑。〔考异曰：许敬宗太实录、旧唐帝纪皆云「武德元年二月，建德称长乐王」。按建德改元丁丑，即是今岁。今从隋帝纪及建德传。〕

     辛巳，鲁郡贼徐圆朗攻陷东平，分兵略地，自琅邪以西，北至东平，尽有之，〔炀帝改兖州为鲁郡，改郓州为东平郡，沂州为琅邪郡。邪，音耶。〕胜兵二万余人。〔胜，音升。〕

     卢明月转掠河南，至于淮北，众号四十万，自称无上王；帝命江都通守王世充讨之。世充与战于南阳，大破之，〔隋志：南阳郡，旧置荆州，开皇初，改邓州，炀帝改为郡。守，式又翻。〕斩明月，余众皆散。

     二月，壬午，朔方鹰扬郎将梁师都〔帝改夏州为朔方郡。将，即亮翻。〕杀郡丞唐世宗，据郡，自称大丞相，北连突厥。

     马邑太守王仁恭，〔炀帝改朔州为马邑郡。〕多受货赂，不能振施。〔施，式豉翻。〕郡人刘武周，骁勇喜任侠，〔骁，坚尧翻。喜，许记翻。〕为鹰扬府校尉，〔炀帝改大都督为校尉。校，户教翻。〕仁恭以其土豪，甚亲厚之，令帅亲兵屯合下。〔帅，读曰率。〕武周与仁恭侍儿私通，恐事泄，谋作乱，先宣言曰：「今百姓饥馑，僵尸满道，王府君闭仓不赈恤，岂为民父母之意乎！」〔僵，居良翻。赈，津忍翻；下同。〕众皆愤怒。武周称疾卧家，豪杰来候问，武周雄牛纵酒，因大言曰：「壮士岂能坐待沟壑！今仓粟烂积，谁能与我共取之﹖」豪杰皆许诺。己丑，仁恭坐听事，〔听，读曰厅。〕武周上谒，〔上，时掌翻。〕其党张万岁等随入，升阶，斩仁恭，持其首出徇，郡中无敢动者。于是开仓以赈饥民，驰檄境内属城，皆下之，收兵得万余人。武周自称太守，〔守，式又翻。考异曰：创业注云：「二月己丑，马邑军人刘武周杀太守王仁恭，据其郡，自称天子，国号定杨。」按唐书，武周据汾阳宫乃僭号，于时未也。〕遣使附于突厥。〔使，疏吏翻。厥，九勿翻。〕

     李密说翟让曰：〔说，式芮翻。翟，苌伯翻。〕「今东都空虚，兵不素练；越王冲幼，留守诸官政令不壹，士民离心。段达、元文都，闇而无谋，以仆料之，彼非将军之敌。若将军能用仆计，天下可指麾而定。」乃遣其党裴叔方觇东都虚实，〔守，式又翻。今，力定翻。觇，丑廉翻，又丑艳翻。〕留守官司觉之，始为守御之备，且驰表告江都。密谓让曰：「事势如此，不可不发。兵法曰：『先则制于己，后则制于人。』今百姓饥馑，洛口仓多积粟，去都百里有余，〔都，谓东都。〕将军若亲帅大众，轻行掩袭，〔帅，读曰率。〕彼远未能救，又先无豫备，取之如拾遗耳。比其闻知，〔比，必寐翻。〕吾己获之，发粟以赈穷乏，远近孰不归附！百万之众，一朝可集，枕威养锐，〔枕，职任翻。〕以逸待劳，纵彼能来，吾有备矣。然后檄召四方，引贤豪而资计策，选骁悍而授兵柄，〔骁，坚尧翻。悍，户旰翻；又下罕翻。〕除亡隋之社稷，布将军之政令，岂不盛哉！」让曰：「此英雄之略，非仆所堪；惟君之命，尽力从事，请君先发，仆为后殿。」〔殿，丁甸翻。〕庚寅，密、让将精兵七千人〔将，即亮翻。〕出阳城北，喻方山，自罗口袭兴洛仓，破之；〔隋志，阳城县属河南郡。陆浑县有方山。巩县有兴洛仓。魏收地形志，巩县有长罗川。罗口，盖即长罗川口。水经：罗水出方山西北流，谓之长罗川，又西北过訾城东北而入于洛。括地志，方山，在洛州汜水县东南三十二里，汜水所出也。〕开仓恣民所取，老弱襁负，道路相属。〔襁，居两翻。属，之欲翻。〕

     朝散大夫时德叡以尉氏应密，〔时姓，楚大夫申叔时之后。隋志，尉氏县属颎川郡。尉氏，汉县也。应劭曰：古狱官曰尉氏，郑之别狱也。臣瓒曰：郑大夫尉氏之邑，故遂以名邑。朝，直遥翻。散，悉亶翻。〕前宿城令祖君彦自昌平往归之。〔隋志，宿城县属东平郡，开皇十六年置。刘昫曰：汉须昌县故城，在今郓州东南三十二里，隋于此置宿城县。昌平县，隋志属涿郡。〕君彦，珽之子也，〔珽，他鼎翻。〕博学强记，文辞赡敏，著名海内，吏部侍郎薛道衡尝荐之于高祖，高祖曰：「是歌杀斛律明月人儿邪﹖〔歌杀斛律光，事见一百七十一卷陈高宗太建四年。邪，音耶。〕朕不须此辈！」炀帝即位，尤疾其名，依常调选东平书佐，检校宿城令。〔隋制，州郡皆有书佐，在祭酒从事之上，视正九品，谓之流内视品。检校官，未得为真。调，徒钓翻。选，宣恋翻。〕君彦自负其才，常郁郁思乱，密素闻其名，得之大喜，引为上客，军中书檄，一以委之。

     越王侗遣虎贲郎将刘长恭、光禄少卿房崱〔侗，音通。贲，音奔。将，即亮翻。少，始照翻。崱，士力翻〕帅步骑二〔【张：「二」作「三」。】〕万五千讨密。〔帅，读曰率；下同。骑，奇寄翻。〕时东都人皆以密为饥贼盗米，乌合易破，〔易，以豉翻。〕争来应募，国子三馆学士〔隋以国子、太学、四门为三馆。〕及贵胜亲戚皆来从军，器械修整，衣服鲜华，旌旗钲鼓甚盛。长恭等当其前，使河南讨捕大使裴仁基等将所部兵自汜水而入以掩其后，〔大使，疏吏翻。将，即亮翻。汜，音祀。〕约十一日会于仓城南，〔考异曰：蒲山公传云：「克取二十一日会战。」河洛记曰：「取其月十二日会战。」按下有庚子，则非二十一日也，当是十一曰。密、让具知其计。东都兵先至，士卒未朝食，长恭等驱之渡洛水，陈于石子河西，〔水经注：洞水出南溪石泉，世亦名之为石泉水，过巩东坎欿聚西而北入于洛。盖即石子河也。陈，读曰阵；下同。〕南北十余里。密、让选骁雄，分为十队，〔骁，坚尧翻。〕令四队伏横岭下以待仁基，以六队陈于石子河东。长恭等见密兵少，轻之。〔少，诗沼翻。〕让先接战，不利，密帅麾下横冲之。隋兵饥疲，遂大败，长恭等解衣潜窜得免，奔还东都，士卒死者什五六。越王侗释长恭等罪，慰抚之。密、让尽收其辎重器甲，〔重，直用翻。〕威声大振。

     让于是推密为主，上密号为魏公；上，时掌翻。庚子，设坛场，即位，称元年，〔考异曰：壶关录云：「王伯当令密于西垣校射，书王字于堋上如钱，约中者为主，其次以近、远为拜官高下。使贾雄执箭，仰天而誓，密正中字心，遂奉以为主。」其说鄙陃，今不取。河洛记云：「改大业十三年为永平元年。」今从蒲山公传及隋、唐书。〕大赦。其文书行下，〔下，遐嫁翻。〕称行军元帅府；〔帅，所类翻；下同。〕其魏府置三司、六卫，元帅府置长史以下官属。拜翟让为上柱国、司徒、东郡公，〔长，知两翻。考异曰：河洛记云，邓公盖后来进封耳，今从蒲山公传及隋、唐书。〕亦置长史以下官，减元帅府之半；以单雄信为左武候大将军，〔单，音善。〕徐世绩为右武候大将军，各领所部；房彦藻为元师左长史，东郡邴元真为右长史，杨德方为左司马，郑德韬为右司马，祖君彦为记室，其余封拜各有差。于是赵、魏以南，江、淮以北，群盗莫不响应，孟让、郝孝德、王德仁〔郝，呼各翻。〕及济阴房献伯、上谷王君廓、长平李士才、淮阳魏六儿、李德谦、谯郡张迁、魏郡李文相、谯郡黑社、白社、济北张青特、上洛周比洮、胡驴贼等皆归密。〔隋志：长平郡，旧曰建州，开皇初，改为泽州，炀帝改为郡。谯郡，后魏置南兖州，后周改亳州，炀帝改为郡。改济州为济北郡，商州为上洛郡。黑社、白社，盖贼之号，非人姓名也。济，子礼翻。相，息亮翻。比，毗至翻。洮，土刀翻。〕密悉拜官爵，使各领其众，置百营簿以领之。道路降者不绝如流，〔降，户江翻。〕众至数十万。〔考异曰：略记云，「二月丙辰，密遣其将夜袭仓城，二府兵击退之。己未，又悉众来攻，而府兵败，遂人据仓；然二府将士犹各固小仓城，二十余日不下。既而外救不至，食又尽，城乃陷没，死者太半。于是巩县长柴孝和、监察御史郑颋等举县降贼。密开仓招纳降者，日数百千人。于是赵、魏以南，江、淮以北，莫不归附，自是贼徒滋蔓矣。壬子，使刘长恭、房崱等统兵东讨，大败，戊午，还都，王慰抚，不责也。于是发教募士庶商旅奴等，分置营壁，各立将帅统领而固守，其诸里居民皆移入三城之内，于省寺府舍安置焉。又使宋遵贵将兵镇陕县太原仓。」杂记：「密称魏公改年，于时仓犹自固守，既而密遣翟让将兵夜袭仓城，官军击退之；明日，又引众攻仓，连战三日，陷外城，官军犹捉子城。月余，外援不至，城尽陷没，死者十六七。」按二月壬什朔，无丙辰等日。今从隋书。〕乃命其护军田茂广筑洛口城，方四十里而居之，〔考异曰：壸关录云：「周四十八里。」今从隋书。〕密遣房彦藻将兵东略地，取安陆、汝南、淮安、济阳，〔炀帝改安州为安陆郡。隋志：汝南郡，后魏置豫州。帝改洛州为豫州，以此为秦州，又改曰蔡州，寻改为郡。淮安郡，后魏置东荆州，西魏改为淮州，开皇五年又改为显州，炀帝改为郡。济阳县属济阴郡。济，子礼翻。〕河南郡县多陷于密。

     鴈门郡丞河东陈孝意与虎贲郎将王智辩共讨刘武周，围其桑干镇。〔桑干，汉县；后魏为桑干郡，后周废，隋以为镇，在马吧郡善阳县界。贲，音奔。将，即亮翻。干，音干。〕壬寅，武周与突厥合兵击智辩，杀之；孝意奔还鴈门。三月，丁卯，武周袭破楼烦郡，进取汾阳宫，获隋宫人，以赂突厥始毕可汗；〔厥，九勿翻。可，从刊入声。汗，音寒。〕始毕以马报之，兵势益振，又攻陷定襄。〔炀定改云州为定襄郡。〕突厥立武周为定杨可汗，〔言将使之定杨州也。考异曰：新、旧唐书武周皆无国号，惟创业起居注云，国号定杨。〕遗以狼头纛。〔隋书曰：突厥本狼种。牙门建狼头纛，示不忘本也。遗，于季翻。〕武周即皇帝位，立妻沮氏为皇后，〔沮，子余翻。〕改元天兴。以卫士杨伏念为尚书左仆射，妹伲同县苑君璋为内史令。武周引围鴈门，陈孝意悉力拒守，乘间出击武周，屡破之；〔间，古苋翻；下同。〕既而外无救援，遣间使诣江都，皆不报。〔使，疏吏翻。〕孝意誓以必死，旦夕向诏敕库俯伏流涕，悲动左右。围城百余日，食尽，校尉张伦杀孝意以降。〔校，户教翻。降，户江翻。〕

     梁师都略定雕阴、弘化、延安等郡，〔隋志：雕阴郡，西魏置绥州，大业初，改为上郡，寻改为雕阴郡。改庆州为弘化郡。〕遂即皇帝位，国号梁，改元永隆。始毕遗以狼头纛，号为大度毗伽可汗。师都乃引突厥居河南之地，攻破盐川郡。〔隋志：盐川郡，西魏置西安州，后改为盐州，炀帝改为郡。〕

     左翊卫蒲城郭子和〔郭子和，盖卫士之属左翊卫府者。〕坐事徙榆林。会郡中大饥，子和潜结敢死士十八人攻郡门，执郡丞王才，数以不恤百姓，斩之，〔数，所具翻。〕开仓赈施。自称永乐王，〔施，式豉翻。乐，音洛。〕改元丑平。尊其父为太公，以其弟子政为尚书令，子端、子升为左右仆射。有二千余骑，南连梁师都，北附突厥，各遣子为质以自固。〔骑，奇寄翻。厥，九勿翻。质，音致。〕始毕以刘武周为定杨天子，梁师都为解事天子，〔解，户买翻。〕子和为平杨天子；〔平杨，犹定杨也。〕子和固辞不敢当，乃更以为屋利设。

     汾阴薛举，侨居金城，〔隋志，汾阴县属河东郡。炀帝改兰州为金城郡。侨，寓也。〕骁勇绝伦，家赀巨万，交结豪杰，雄于西边，为金城府校尉。〔新唐志，金城郡有府二，曰广武、金城。校尉，其帅。骁，坚尧翻。校，户教翻。〕时陇右盗起，金城令郝瑗〔金城县，带郡。郝，呼各翻。瑗，于眷翻。〕募兵得数千人，使举将而讨之。〔将，即亮翻。〕夏，四月，癸未，方授甲，置酒飨士，举与其子仁果及同党十三人，于座劫瑗发兵，〔考异曰：唐高祖实先作「仁果」，后作「仁杲」。新、旧高祖、太宗纪、薛举传、柳芳唐历、柳宗元集皆作「仁杲」。太宗实录、吴兢太宗勋史，革命记、焦璐唐朝年代记、陈岳唐统记皆作「仁果」。今醴泉昭陵前有石马六匹，其一铭曰：「白蹄乌，平薛仁果时所乘。」此最可据，今从之。〕囚郡县官，开仓赈施。〔赈，津忍翻。施，式智翻。〕自称西秦霸王，改元秦兴。以仁果为齐公，少子仁越为晋公，招集群盗，掠官牧马。贼帅宗罗黄帅众归之，以为义兴公。〔少，诗照翻。贼帅，所类翻。黄帅，读曰率。〕将军皇甫绾将兵一万屯枹罕，〔杨帝改河州为枹罕郡。绾将，即亮翻。枹，音肤。〕举选精锐二千人袭之。〔【章：十二行本「之」下有「遂克枹罕」四字；乙十一行本同；张校同；退齐校同。】〕岷山羌酋利俗拥众二万归之，〔隋志：临洮郡临洮县有岷山。酋，才由翻。〕举兵大振。更以仁果为齐王，领东道行军元帅，〔帅，所类翻。〕仁越为晋王，兼河州刺史，〔复以枹罕郡为河州。〕罗黄为兴王，以副仁果；分兵略地，取西平、浇河二郡。〔炀帝改鄯州为西平郡，周武帝逐吐谷浑，置廓州，炀帝改为浇河郡。浇，古尧翻。〕未几，尽有陇西之地，众至十三万。〔几，居岂翻。〕

     李密以孟让为总管、齐郡公，〔考异曰：河洛记作「孟达」，今从隋书。〕己丑夜，让帅步骑二千入东都外郭，〔外郭，罗郭也。帅，读曰率。骑，奇寄翻。〕烧掠丰都市，比晓而去。〔比，必寐翻。〕于是东京居民悉迁入宫城，台省府寺皆满。巩县长柴孝和、监察御史郑颋以城降密，〔长，知两翻；下同。颋，他鼎翻。降，户江翻；下同〕密以孝各为护军，颋为右长史。

     裴仁基每破贼得军资，悉以赏士卒，监军御史萧怀静不许，〔监，工衔翻。〕士卒怨之；怀静又屡求仁基长短劾奏之。〔劾，户概翻，又户得翻。〕仓城之战，仁基失期不至，闻刘长恭等败，惧不敢进，屯百花谷，〔百花谷盖在汜水县西，巩县东南。〕固垒自守，又死获罪于朝。〔朝，直遥翻。〕李密知其狼狈，〔集韵：狈，音贝。狼属生子，或久一足，二足相附而行，离则蹎，故猝遽谓之狼狈。〕使人说之，〔说，输芮翻。〕啖以厚利。〔啖，徒滥翻。〕贾务本之子闰甫在军中，〔贾务本，见上荣阳之战。〕劝仁基降密，仁基曰：「如萧御史何﹖」闰甫曰：「萧君如栖上鸡，若不知机变，在明公一刀耳。」仁基从之，遣闰甫诣密请降。密大喜，以闰甫为元帅府司兵参军，兼直记室事，使之复命，遗仁基书，慰纳之，〔遗，于季翻。〕仁基还屯虎牢。萧怀静密表其事，仁基知之，遂杀怀静，帅其众以虎牢降密。密以仁基为上柱国、河东公；仁基子行俨，骁勇善战，密亦以上柱国、绛郡公。〔骁，坚尧翻；下同。〕

     密得秦叔宝及东阿程敻金，〔隋志，东阿县，属济北郡。敻，五巧翻。〕皆用为骠骑。〔骠骑，开皇官制也，炀帝改为鹰扬郎将。骠，匹妙翻。骑，奇寄翻。〕选军中尤骁勇者八千人，分隶四骠骑以自卫，号曰内军，常曰：「此八千人足当百万。」敻金后更名知节。〔更，工衡翻。〕罗士信、赵仁基皆帅众归密，密署为总管，使各统所部。

     癸巳，密遣裴仁基、孟让帅二万余人袭回洛东仓，破之；〔新唐志：孟州河阳有回洛故城。是地得名之由，见一百五十八卷梁武帝大同九年。〕遂烧天津桥，〔炀帝使宇文恺营造东都，洛水贯都，有河满之象，因名其桥为天津桥。〕纵兵大掠。东都出兵击之，仁基等败走，密自帅众屯回洛仓。东都兵尚二十余万人，乘城击柝，〔柝，他各翻。〕昼夜不解甲。密攻偃帅、金墉，皆不克；〔偃帅县，属河南郡，在都城东六十里。晋金墉城，在洛城西北，隋营东都城，东去故都十八里，则金墉亦在都城之东。〕乙未，还洛口。〔考异曰：略记：「三月辛未，密遣孟让将二十余人夜入都郭，烧丰都市，比晓而去。癸末，密袭据都仓。乙亥，密部众入自上春门，于宣仁门东街立栅而住。丙寅，烧上春门及街南北里门楼，火接宣仁门，因逼门为陈，与城上弓矢相接，而退还仓。」杂记：「密遣格谦将兵烧丰都市。三月，越王侗教募力捉，宫城守固，官赏有差，撤天津等诸桥，运回略仓米入城。四月，密攻偃师，围金墉，东都兵出，密还洛口。五月，裴仁基翻虎牢入贼，自荥阳以东至陈、谯、下邳、彭城、梁郡皆属密，贼众逾盛，并家口百万。」蒲山公传：「三月乙亥，密帅众入自上东门，攻宣仁门，不克。丙寅，烧上东门而退」此三书月日交错，皆不可凭。今从隋、唐书。〕

     东都城内乏粮，而布帛山积，至以绢为汲绠，〔绠，古杏翻。〕然布以爨。越王侗使人运回洛仓米入城，遣兵五千屯丰都市，五千屯上春门，五千屯北邙山，为九营，首尾相应，以备密。

     丁酉，房献伯陷汝阴，〔炀帝改颎州为汝阴郡。〕淮阳太守赵妷举郡降密。〔守，式又翻。妷，徒河翻。降，户江翻。考异曰：隋书作「赵佗」，今从蒲山公传。〕

     己亥，密帅众三万复据回洛仓，大修营堑以逼东都；〔复，扶又翻。堑，七艳翻。〕段达等出兵七万拒之。辛丑，战于仓北，隋兵败走。丁未，密使其幕府移檄郡县，数炀帝十罪，〔数，所具翻，又所主翻。〕且曰：「罄南山之竹，书罪无穷；决东海之波，流恶难尽。」祖君彦之辞也。

     越王侗遣太常丞元善达间行贼中，〔间，古苋翻。〕诣江都奏称：「李密有众百万，围逼东都，据洛口仓，城内无食。若陛下速还，乌合必散；不然者，东都决没。」因歔欷呜咽，帝为之改容。〔歔，音虚。欷，音希，又许既翻。为，于伪翻。〕虞世基进曰：「越王年少，〔少，诗照翻。〕此辈诳之。〔诳，居况翻。〕若如所言，善达何缘来至！」帝乃勃然怒曰：「善达小人，敢廷辱我！」因使经贼中向东阳催运，〔此东阳，盖指婺州东阳郡。〕善达遂为群盗所杀。是后人人杜口，莫敢以贼闻。

     世基容貌沈审，〔沈，持林翻。〕言多合意，特为帝所亲爱，朝臣无与为比；亲党凭之，鬻官卖狱，贿赂公行，其门如市。由是朝野共疾怨之。〔朝，直遥翻。〕内史舍人封德彝托附世基，以世基不闲吏务，〔闲，习也。〕密为指画，宣行诏命，谄顺帝意，群臣表疏忤旨者，皆屏而不奏。〔为，于伪翻。忤，五故翻。屏，必郢翻。〕鞫狱用法，多峻文深诋，论功行赏，则抑削就薄。故世基之宠日隆而隋政益坏，皆德彝所为也。

     初，唐公李渊娶于神武肃公窦毅，〔神武，郡名。隋志，马邑郡神武县，旧置神武郡。〕生四男，建成、世民、玄霸、元吉，一女，适太子千牛备身临汾柴绍。〔隋志：东宫左、右内率府有千牛备身八人，掌执千牛刀。以千牛名刀者，取其解千牛而芒刃不顿。临汾县，带临汾郡，本平阳也，开皇初，改名。〕

     世民聪明勇决，识量过人，见隋室方乱，阴有安天下之志，倾身下士，散财结客，咸得其欢心。〔下，遐稼翻。〕世民娶右骁卫将军长孙晟之女；〔骁，坚尧翻。长，知两翻。晟，承正翻。〕右勋卫长孙顺德，晟之族弟也，与右勋侍池阳刘弘基〔隋开皇置亲、勋、武三卫，大业初，改为亲、勋、武三侍。顺德盖开皇中为勋卫，弘基则为大业勋恃也。三卫、三侍皆分左、右。刘弘基，雍州池阳入。隋志，雍州有云阳县，无池阳。旧唐志云：贞观三年，改石门为云阳，云阳为池阳。通鉴据唐书，以唐州县书之也。〕皆避辽东之役，亡命在晋阳依渊，与世民善。左亲卫窦琮，炽之孙也，〔窦炽，隋初三公。〕亦亡命在太原，素与世命有隙，每以自疑；世民加意待之，出入卧内，琮意乃安。

     晋阳宫监猗氏裴寂，〔隋离宫皆置宫监，猗氏县，属河东郡。〕晋阳令武功刘文静，〔晋阳县，带太原郡。武功县，属京郡。〕相与同宿，见城上烽火，寂叹曰：「贫贱如此，复逢乱离，〔复，扶又翻。〕将何以自存！」文静笑曰：「时事可知，吾二人相得，何忧贫贼！」文静见李世民而异之，深自结纳，谓寂曰：「此非常人，豁达类汉高，神武同魏祖，年虽少，命世才也。」〔少，诗照翻。〕寂初未然之。〔未知文静之言为是。〕

     文静坐与李密连昏，系太原狱，〔击郡狱。〕世民就省之。文静曰：「天下大乱，非高、光之才，不能定也。」〔以汉高祖、光武之事擿发世民。省，悉景翻；下同。〕世民曰：「安知其无，但人不识耳。我来相省，非儿女子之情，欲与君议大事也。计将安出﹖」文静曰：「今主上南巡江、淮，李密围逼东都，群盗殆以万数。当此之际，有真主驱驾而用之，取天下如反掌耳。太原百姓皆避盗入城，文静为令数年，知其豪杰，一旦收拾，可得十万人，尊公所将之兵复且数万，〔将，即亮翻。复，扶又翻。〕一言出口，谁敢不从！以此乘虚入关，号令天下，不过半年，帝业成矣。」世民笑曰：「君言正合吾意。」乃阴部署宾客，渊不之知也。世民恐渊不从，犹豫久之，不敢言。

     渊与裴寂有旧，每相与宴语，或连日夜。文静欲因寂关说，〔关，白也。说，输芮翻；下同。〕乃引寂与世民交。世民出私钱数百万，使龙山令高斌廉与寂博，稍之输之，〔按隋志，后齐置龙山县，带太原郡，开皇十年改曰晋阳。则此时不复有龙山矣，岂斌廉在开皇中尝为令史，以旧官书之邪﹖对博者，不胜者纳物与胜者曰输。斌，音彬。〕寂大喜，由是日从世民游，情款益狎。世民乃以其谋告之，寂许诺。

     会突厥寇马邑，渊遣高君雅将兵与马邑太守王仁恭并力拒之；仁恭、君雅战不利，〔按王仁恭是年春已死，此必去年，史序李渊起兵来历及之。厥，大勿翻。将，即亮翻。守，式又翻。〕渊死并获罪，甚忧之。世民乘间屏人说渊曰：〔间，古苋翻。屏，必郢翻。〕「今主上无道，百姓困穷，晋阳城外皆为战场；大人若守小节，下有寇盗，上有严刑，危亡无日。不若顺民心，兴义兵，转祸为福，此天授之时也。」渊大惊曰：「汝安得为此言，吾今执汝以告县官！」因取纸笔，欲为表。世民徐曰：「世民观天时人事如此，故敢发言；必欲执告，不敢辞死！」渊曰：「吾岂忍告汝，汝慎勿出口！」明日，世民复说渊曰：「今盗贼日繁，遍于天下，大人受诏讨贼，贼可尽乎！要之，终不免罪。且世人皆传李氏当应图谶，〔复，扶又翻。说，式芮翻。谶，楚谮翻。〕故李金才无罪，一朝族灭。〔李浑，字金才，族灭事见上卷大业十一年。〕大人设能尽贼，则功高不赏，身益危矣！唯昨日之言，可以救祸，此万全之策也，愿大人勿疑。」渊乃叹曰：「吾一夕思汝言，亦大有理。今日破家亡躯亦由汝，化家为国亦由汝矣！」

     先是，裴寂私以晋阳宫人侍渊，〔先，悉荐翻。〕渊从寂饮，酒酣，寂从容言曰：「二郎阴养士马，欲举大事，正为寂以宫人侍公，〔世民第二。从，千容翻。为，于伪翻。〕恐事觉并诛，为此急计耳。众情已协，公意如何﹖」渊曰：「吾儿诚有此谋，事已如此，当复柰何，正须从之耳。」〔复，扶又翻；下同。〕

     帝以渊与王仁恭不能御寇，遣使者执诣江都。〔此帝谓炀帝。使，疏吏翻。〕渊大惧，世民与寂等复说渊曰：「今主昏国乱，尽忠无益。偏裨失律，而罪及明公。〔说，式芮翻。裨，宾弥翻。〕事已迫矣，宜早定计。且晋阳士马精强，宫监蓄积巨万，以兹举事，何患无成！代王幼冲，关中豪杰并起，未知所附，公若鼓行而西，抚而有之，如探囊中之物耳。〔探，吐南翻。〕柰何受单使之囚，〔使，疏吏翻；下遣使同。〕坐取夷灭乎！」渊然之，密部勒，将发；会帝继遣使者驰驿赦渊及仁恭，使复旧任，〔考异曰：创业注曰：隋主遣司直姓名驰驿系帝而斩仁恭。帝自以姓名着于图箓，太原王气所在，恐被猜忌，因而祸及，颇有所悔。时皇太子在河东，独有秦王侍侧，耳语谓王曰：『隋历将尽，吾家继膺符命，不早起兵者，顾尔兄弟未集耳。今遭羑里之厄，尔昆季须会孟津之师，不可从吾同受孥戮，家破身亡，为英雄笑。』王泣而启帝曰：『芒砀山泽，是处容人，请同汉祖，以观时变。』帝曰：『今遇时来，逢兹锢系，虽机变，何能为也！然天命有在，吾应会昌，未必不以此相启，今吾激励，谨当敬天之诫以卜兴亡，自天佑吾，彼焉能害，天必亡我，何所逃刑。』乃后数日，果有诏使驰驿而至。释渊而免仁恭，各依旧检校所部。」按炀帝若有诏斩仁恭，则比后使之至，仁恭已死矣。又高祖身为留守，且被禁系，亡去何之﹖恐此亦非太宗之谋也！今皆不取。〕渊谋亦缓。

     渊之为河东讨捕使也，〔大业十一年，渊为使讨捕河东。使，疏吏翻。〕请大理司直夏侯端为副。端，详之孙也，〔梁武帝起兵荆、雍，夏侯详佐命。夏，户雅翻。〕善占候及相人，〔相，息亮翻。〕谓渊曰：「今玉床摇动，帝座不安，〔晋天文志：北极五星，第二星主帝座。太乙之座，谓最赤明者。紫宫门内六星，曰天床，主寝舍，解息燕休。又大角一星在摄提间，大角者，天王帝座也。天官书云：大角北三星为帝座，主宴饮、酬酢也。〕参墟得岁，必有真人起于其分，〔左传：参晋星，故以晋阳为参墟。得岁，谓岁星居参也。参，所今翻。分，扶问翻。〕非公而谁乎！主上猜忍，尤忌诸李，金才既死，公不思变通，必为之次矣。」渊心然之。及留守晋阳，鹰扬府司马太许世绪〔炀帝制鹰扬府，有司马及兵，仓两司。〕说渊曰：「公姓在图箓，名应歌谣；握五郡之兵，〔五郡，谓太原、鴈门、马邑、楼烦、西河。说，式芮翻。〕当四战之地，举事则帝业可成，端居则亡不旋踵；唯公图之。」行军司铠文水武士写、〔按士写传，盖为行军府司铠参军。隋志，文水县属太原郡，旧曰受阳，开皇十年改名。宋白曰：文水县，汉大陵县，后魏省大陵，于今处置受阳县，隋改曰文水。写，一虢翻。〕前太子左勋卫唐宪、〔开皇之制，东宫左、右卫率府亦有亲、勋、翊三卫，炀帝改亲卫为功曹。〕宪弟俭皆劝渊举兵。俭说渊曰：「明公北招戎狄，南收豪杰，以取天下，此汤、武之举也。」渊曰：「汤、武非所敢拟，在私则图存，在公则拯乱，卿姑自重，吾将思之。」宪，邕之孙也。〔唐邕以强干事高齐。〕时建成、元吉尚在河东，〔渊留建成护家居河东。〕故渊迁延未发。

     刘文静谓裴寂曰：「先发制人，后发制于人。何不早劝唐公举兵，而推迁不已！〔〕推迁，言推故迁延也。推，吐雷翻。〕且公为宫监，而以宫人侍客，公死可尔，何误唐公也！」寂甚惧，屡趣渊起兵。〔趣，读曰促。〕渊乃使文静诈为敕书，发太原、西河、鴈门、马邑民年二十已上五十已下悉为兵，期岁暮集涿郡，击高丽，〔丽，力知翻。〕由是人情恟恟，思乱者益众。〔恟，许拱翻。〕

     及刘武周据汾阳宫，世民言于渊曰：「大人为留守，而盗贼窃据离宫，不早建大计，祸今至矣！」渊乃集将佐谓之曰：〔将，即亮翻；下同。〕「武周据汾阳宫，吾辈不能制，罪当族灭，若之何﹖」王威等皆惧，再拜请计。渊曰：「朝廷用兵，动止皆禀节度。今贼在数百里内，江都在三千里外，加以道路险要，复有他贼据之；〔复，扶又翻。〕以婴城胶柱之兵，当巨猾豕突之势，必不全矣。进退维谷，何为而可﹖」威等皆曰：「公地兼亲贤，同国休戚，若俟奏报，岂及事机；要在平贼，专之可也。」渊阳若不得已而从之者，曰：「然则先当集兵。」乃命世民与刘文静、长孙顺德、刘弘基等各募兵，远近赴集，旬日间近万人，仍密遣使召建成、元吉于河东，柴绍于长安。〔近，其靳翻。使，疏吏翻。〕

     王威、高君雅见兵大集，疑渊有异志，谓武士写曰：「顺德、弘基皆背征三侍，所犯当死，〔二人避役亡命，故曰背征。背，蒲妹翻。〕安得将兵！」欲收按之。士写曰：「二人皆唐公客，若尔，必大致纷纭。」威等乃止。留守司兵田德平欲劝威等按募人之状，〔隋制：留守置司功、仓、户、兵、法、士曹等书佐。守，式又翻。〕士写曰：「讨捕之兵，悉隶唐公，威、君雅但寄坐耳，〔言但寄身于留守坐间也。坐，徂卧翻。〕彼何能为！」德平亦止。

     晋阳乡长刘世龙〔开皇初，置保长、党长，乡长亦此类也。长，知两翻。〕密告渊云：「威、君雅欲因晋祠祈雨，为不利。」〔晋阳有晋王祠。〕五月，癸亥夜，渊使世民伏兵于晋阳宫城之外。甲子旦，渊与威、君雅共坐视事，使刘文静引开阳府司马胙城刘政会入立庭中，〔新唐志，太原有府十八，开阳其一也。隋志，胙城县属东郡，旧曰东燕，开皇十八年改名。〕称有密状。〔言有状告密。〕渊目威等取状视之，政会不与，曰：「所告乃副留守事，唯唐公得视之。」渊阳惊曰：「岂有是邪！」视其状，乃云：「威、君雅潜引突厥入寇。」〔邪，音耶。厥，九勿翻。〕君雅攘袂大诟曰：〔诟，若候翻。骂也。〕「此乃反者欲杀我耳。」时世民已布兵塞衢路，〔塞，悉则翻。〕文静因与刘弘基、长孙顺德等共执威、君雅系狱。丙寅，突厥数万众寇晋阳，轻骑入外郭北门，出其东门。〔骑，奇寄翻；下同。〕渊命裴寂等勒兵为备，而悉开诸城门，突厥不能测，莫敢进。众以为威、君雅实召之也，渊于是斩威、君雅以徇。渊部将王康达将千余人出战，皆死，城中忷惧。〔将，即亮翻；下举将同。忷，许拱翻。〕渊夜遣军潜出城，旦则张旗鸣鼓自他道来，如援军者；突厥终疑之，留城外二日，大掠而去。

     炀帝命监门将军泾阳庞玉、〔隋志：左、右监门府各将军一人，掌宫殿门禁及守卫事。泾阳县，属京北郡。监，工衔翻。〕虎贲郎将霍世举将关内兵援东都。柴孝和说李密曰：〔贲，音奔。将，即亮翻。说，式芮翻。〕「秦地山川之固，秦、汉所凭以成王业者也。今不若使翟司徒守洛口，裴柱国守回洛，〔翟司徒，让也；裴柱国，仁基。翟，苌伯翻。〕明公自简精锐西袭长安。既克京邑，业固兵强，然后东向以平河、洛，传檄而天下定矣。方今隋失其鹿，豪杰竞逐，不早为之，必有先我者，〔先，悉荐翻。〕悔无及矣！」密曰：「此诚上策，吾亦思之久矣。但昏主尚存，从兵犹众，〔从，才用翻。〕我所部皆山东人，见洛阳未下，谁肯从我西入！诸将出于群盗，留之各竞雌雄，如此，则大业隳矣。」孝和曰：「然则大军既未可西上，仆请间行观衅。」〔将，即亮翻。上，时掌翻。间，古苋翻。〕密许之。孝和与数十骑至陕县，〔隋志，陕县属河南郡。骑，奇寄翻。陕，式冉翻。〕山贼归之者万余人。时密兵锋甚锐，每入苑，与隋兵连战。〔苑，即大业初所筑西苑。〕会密为流矢所中，尚卧营中，丁丑，越王侗使段达与庞玉夜出兵，陈于回洛仓西北。〔陈，读曰阵。〕密与裴仁基出战，达等大破之，杀伤太半，密乃弃回洛，奔洛口。〔考异曰：略记云：「四月戊申，段达等帅关内兵陈于仓西、仓南，密出兵拒战，大破凶丑，密还固仓。五月丁丑，达等又出兵陈于仓西、仓北，密又来拒，大破之，密奔洛口。」按隋书、北史、新．旧唐书皆云，「密为流矢所中，卧营中，东都出兵击之，密众大溃，弃回洛仓，奔洛口。」俱无月日。河洛记云：「密军失利，归于巩县，东都复得回洛仓。」蒲山公传曰：「五月二十八日，越王夜出师，使段达等大战于仓西、北；密军败绩，归于巩县。」亦不云密运月再败也。戊申，四月二十八日；丁丑，五月二十八日。盖赵毅承蒲山公传，误以密一败分为二事也。〕庞玉、霍世举军于偃师，〔庞，薄江翻。杜佑曰：偃师，帝喾所都，古西毫也，汤亦都之。武王伐纣，回师息戎，遂名。偃师县属河南郡。〕柴孝和之众闻密退，各散去。孝和轻骑归密，杨德方、郑德韬皆死。〔考异曰：杨德方，壸关录作「王德仁」，今从河洛记。〕密以郑颋为左司马，〔颋，他鼎翻。〕荥阳郑干象为右司马。〔考异曰：隋、唐书皆作「虔象」，唯壸关录作「干象」，云「密杀其兄干覆。干覆之子会通后从盛彦师杀密」，今从之。〕

     李建成、李元吉弃其弟智云于河东而去，吏执智云送长安，杀之。建成、元吉遇柴绍于道，与之偕行。

