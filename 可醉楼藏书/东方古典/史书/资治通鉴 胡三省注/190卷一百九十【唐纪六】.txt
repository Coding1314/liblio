卷第一百九十【唐纪六】起玄黓敦牂（壬午），尽阏逢涒滩（甲申）五月，凡二年有奇。

     高祖神尧大圣光孝皇帝中之下

     武德五年〔（壬午、六二二）〕

     春，正月，刘黑闼自称汉东王，改元天造，定都洺州。以范愿为左仆射，董康买为兵部尚书高雅贤为右领军；征王琮为中书令，刘斌为中书侍郎；〔琮，藏宗翻。斌，音彬。〕窦建德时文武悉复本位。其设法行政，悉师建德，而攻战勇决过之。

     丙戌，同安贼帅殷恭邃以舒州来降。〔舒州，隋之同安郡。宋白曰：舒州，汉皖县，属庐江郡；晋置晋熙郡，梁置南豫州，复为晋州；北齐改江州，隋初改熙州，大业改同安郡；唐改舒州，以其地古舒子之国也。帅，所类翻。降，户江翻。〕

     丁亥，济州别驾刘伯通执刺史窦务本，以州附徐圆朗。〔济，子礼翻。〕

     庚寅，东盐州治中王才艺杀刺史田华，以城应刘黑闼。〔沧州盐山县，本汉高成县地，去年，置东盐州，以清池县隶之。〕

     秦王世民军至获嘉，〔按宋白续通典：隋开皇四年，移获嘉县于修武故城。〕刘黑闼弃相州，退保洺州。〔宋白曰：洺州城，春秋晋曲梁之地。相，息相翻。〕丙申，世民复取相州，〔考异曰：实录云：「禄州人杀刺史独孤彻以城应黑闼。」按地理志无禄州，盖字误耳；新书作相州，尤误也。按刘黑闼攻拔相州，执刺史房晃，秦王兵至，乃弃相州，故秦王复取之。新书帝纪，拔相州，杀房晃在正月乙酉，相州人杀独孤彻叛附黑闼在丙申，其误明矣。禄州既莫考其地，然黑闼之拔相州，与秦王之复相州，本末甚明，与禄州全不相干。而新书所书杀房晃，拔相州，月日亦误。复，扶又翻，又音如字。〕进军肥乡，〔肥乡县，汉魏郡邯沟县地，曹魏置肥乡县，属广平郡。武德初属紫州，去年废紫州，以肥乡属磁州。九域志：肥乡在洺州东南三十五里。〕列营洺水之上以逼之。〔水经：洺水东径曲梁城。曲梁即永年，洺州所治也。〕

     萧铣既败，散兵多归林士弘，军势复振。〔林士弘为张善安所败，兵势自此衰，见一百八十四卷隋义宁元年。〕

     己酉，岭南俚帅杨世略以循、潮二州来降。〔循州，龙川郡，秦、汉龙川、博罗县地；南朝置郡，隋置州潮州，义安郡，汉南海郡揭阳县地；梁置东扬州，寻改瀛州，隋平陈，改潮州。俚，音里。帅，所类翻。降，户江翻；下同。〕

     唐使者王义童下泉、睦、建三州。〔睦州，遂安郡，汉富春、歙县地。刘昫曰：武德四年，以建安郡之建安县置建州。盖隋置泉州建安郡治闽县，景云元年，改为闽州，开元十三年改为福州。圣历二年，分泉州之南安、龙溪、莆田三县置武荣州，景云二年，更武荣州为泉州。是今之福州乃唐初之泉州，今之泉州乃景云二年之泉州也。使，疏吏翻。〕

     幽州总管李艺将所部兵数万会秦王世民讨刘黑闼，黑闼闻之，留兵万人，使范愿守洺州，自将兵拒艺。夜，宿沙河，〔隋以汉襄国县为龙冈县，又分龙冈置沙河县，时属邢州。宋白曰：沙河即湡水也。水经云：湡水出赵郡襄国县西山，东过沙河县，沙河在县南五里。范成大曰：临洺镇东去洺州三十五里，过洺河三十里至沙河县，二十五里至邢州。将，即亮翻；下同。〕程名振载鼓六十具，于城西二里堤上急击之，城中地皆震动。范愿惊惧，驰告黑闼；黑闼遽还，遣其弟十善与行台张君立将兵一万击艺于鼓城。壬子，战于徐河，〔鼓城县，旧曰曲阳，后齐废；隋开皇十六年分置晋阳县，十八年，改为鼓城。按水经注，下曲阳有鼓聚，此因春秋鼓子之国以名县也；唐属赵州。水经：徐水出广昌县东南大岭下，东北径五回县，又径北平县界，东南出山，又东径清苑城北，又东至高阳入河。范成大曰：徐河在清苑北十里。〕十善、君立大败，所失亡八千人。

     洺水人李去惑〔隋志：洺水县，属曰斥漳，后齐省入平恩。开皇六年，分置曲周，大业初，废曲周入洺水；唐末，省洛水入曲周。去，羌吕翻。〕据城来降，秦王世民遣彭公王君廓将千五百骑赴之，入城共守。二月，刘黑闼引兵还攻洺水，癸亥，行至列人；〔列人县，汉属广平国，后汉属魏郡，晋复属广平，后魏复属魏郡，隋废。九域志：洺州有列人城，在汉斥丘县东北，武安县西南。杜佑曰：汉列人县古城，在肥乡县东北。骑，奇寄翻。〕秦王世民使秦叔宝邀击，破之。〔考异曰：实录：「癸亥，秦王击刘黑闼于列人，大破之。」革命记：「十一月，太宗渡河入相州，刘黑闼从洺州勒兵拒王师，置营于邺县东三十里。每日两军皆挑战，而大兵皆不出。经十余日，洺水县人李去惑、李潘买、李开弼等为车骑、骠骑，领兵在刘黑闼营，去惑等背贼营来入洺州城，诳人云：『刘黑闼已败，先走得归。』乃唤得宗室子弟二百余人，守城定，遣使间道以告太宗。太宗遣彭国公王君廓领马军一千五百骑入洺州。经十许日，黑闼引兵攻洺州，行至故列人城西，秦叔宝等以五千骑击之。叔宝等为闼所败，又以伏兵从河下起，横击黑闼，败之。会日暮，收军。其夜三更，贼兵总至洺州城东营，即于城两门掘壕竖栅，防王君廓之走。洺州城四面有水，阔五十步已上，深皆三四尺，黑闼于东北角两处，填柴运土，作甬道，以撞车攻城。太宗三度将兵击之，贼置阵拒官军，攻城愈急。」按高祖、太宗实录皆以去年十二月命太宗讨黑闼，今年正月始至河北，无十一月渡河之事。太宗实录亦无列人战事。盖叔宝破贼，秦王奏之耳。又按洺水，洺州属县。去惑、君廓所据者洺水县城，「水」字误作「州」耳。〕

     豫章贼帅张善安以虔、吉等五州来降，拜洪州总管。〔洪州，豫章郡；虔州，南康郡；吉州，庐陵郡；皆隋平陈所置州。帅，所类翻。〕

     己巳，秦王世民复取邢州。辛未，井州人冯伯让以城来降。〔隋开皇十六年，以恒州井陉县置井州，大业初废，武德元年复置。考异曰：实录作「并州」。按并州未尝失城。盖是时于井陉县置井州，字之误也。〕

     丙子，李艺取刘黑闼定、栾、廉、赵四州，〔隋开皇十六年，分赵州广阿县置栾州，大业初，州废，并为赵州。新志：武德五年，改赵州为栾州。按赵州治平枣，栾州治广阿。窦建德、刘黑闼相继跨有山东，盖自置栾州。是年黑闼破走之后，始并赵州为栾州也。武德元年，分恒州笹城县置廉州。考异曰：实录作「定、率、廉、隋四州」。按河北无率、隋二州。今从唐统纪。〕获黑闼尚书刘希道，引兵与秦王世民会洺州。〔洺，弥并翻。〕

     刘黑闼攻洺水甚急。城四旁皆有水，广五十余步，〔广，古旷翻。〕黑闼于城东北筑二甬道以攻之；世民三引兵救之，黑闼拒之，不得进。世民恐王君廓不能守，召诸将谋之，〔将，即亮翻。〕李世绩曰：「若甬道达城下，城必不守。」行军总管郯勇公罗士信请代君廓守之。世民乃登城南高耱，以旗招君廓，君廓帅其徒力战，溃围而出；士信帅左右二百人乘之入城，代君廓固守。〔帅，读曰率。〕黑闼昼夜急攻，会大雪，救兵不得往，凡八日，丁丑，城陷。黑闼素闻其勇，欲生之，士信词色不屈，乃杀之，时年二十。〔考异曰：高祖实录：「王君廓知不可守，溃围而出，秦王谓诸将曰：『谁能代者﹖』士信曰：『愿以死守。』因遣之。」按君廓若已溃围而出，则黑闼围守益固，士信何以复得入城！革命记曰：「太宗知贼势盛，恐王君廓不能固，以问诸将，士信以为无虑，太宗使士信入守之。太宗登段王墓，以旗招王君廓从南门突围，不得；即向北门，并兵攻捉，门人少退，得出，士信亦以左右二百人入城。经八日，昼夜被攻，木石俱尽，士信被左右执之以降贼。五年正月，城陷，李去惑以数十人突围出，归太宗。去惑后授奏州都督，李潘买拜檀州刺史，李开弼城陷而没，赠上柱国，以公礼葬。」今从之。高祖实录，士信死时年二十八，旧传云年二十。按士信始从张须陀击王薄等，时年十四，若死时年二十八，则在大业四年，于时王薄未为盗。年二十，则在大业十二年，是岁须陀死。今从之。〕

     戊寅，汴州总管王要汉攻徐圆朗杞州，拔之，获其将周文举。〔将，即亮翻；下同。〕

     庚辰，延州道行军总管段德操〔延州，汉上郡肤施之地，元魏之末，置东夏州，西魏改曰延州，隋曰延安郡。〕击梁师都石堡城，师都自将救之；〔将，即亮翻。〕德操与战，大破之，师都以十六骑遁去。上益其兵，使乘胜进攻夏州，克其东城，〔骑，奇寄翻。夏，户雅翻。〕师都以数百人保西城。会突厥救至，〔厥，九勿翻。〕诏德操引还。〔还，从宣翻。〕

     辛巳，奏王世民拔洺水。〔洺，弥并翻。〕三月，世民与李艺营于洺水之南，分兵屯水北。黑闼数挑战，〔数，所角翻。挑，徒了翻。〕世民坚壁不应，别遣奇兵绝其粮道。壬辰，黑闼以高雅贤为左仆射，军中高会。李世绩引兵逼其营，雅贤乘醉，单骑逐之，世绩部将潘毛刺之坠马，〔将，即亮翻。刺，七亦翻。〕左右继至，扶归，未至营而卒。〔卒，子恤翻。〕甲午，诸将复往逼其营，〔复，扶又翻。〕潘毛为王小胡所擒。黑闼运粮于冀、贝、沧、瀛诸州，水陆俱进，程名振以千余人邀之，沈其舟，焚其车。〔沈，持林翻。〕

     宋州总管盛彦师帅齐州总管王薄攻须昌，〔帅，读曰率。〕征军粮于潭州；刺史李义满与薄有隙，闭仓不与。及须昌降，〔降，户江翻。〕彦师收义满，系齐州狱，诏释之。使者未至，义满忧愤，死于狱中。〔使，疏吏翻。〕薄还，过潭州，戊戌夜，义满兄子武意执薄，杀之；〔「潭州」当作「谭州」，武德二年，李义满以齐州之章丘县来降，于平陵置谭州，并置平陵县，盖因春秋谭子之国以名州也。〕彦师亦坐死。〔坐死者，朝廷以义满之死为彦师罪而杀之。〕

     上遣使赂突厥颉利可汗，且许结婚。〔使，疏吏翻。厥，九勿翻。可，从刊入声。汗，音寒。〕颉利乃遣汉阳公緕、郑元暃、长孙顺德等还，〔緕等被留，事见上卷四年。緕，工回翻。暃，殊玉翻。长，知两翻。〕庚子，复遣使来修好，〔复，扶又翻。好，呼到翻。〕上亦遣其使者特勒热寒、阿史那德等还。〔还，从宣翻。〕并州总管刘世让屯鴈门，颉利与高开道，苑君璋合众攻，〔【章：十二行本「之」下有「不克」二字；乙十一行本同；孔本同；张校同；退斋校同。】〕月余，乃退。〔考异曰：旧世让传云：「时源胪卿郑元暃先使在蕃，可汗令元暃来说之，世让厉声曰：『大丈夫乃为夷狄作说客邪！』经月余，及元暃还，述世让忠贞勇干，高祖下制褒美之。」按高祖称元暃苏武弗之过，安肯为可汗游说！脱或果尔，则元暃唯恐帝知之，安肯称世让忠贞，说之不下邪！据实录世让传无此事，今不取。〕

     甲辰，以隋交趾太守丘和为交州总管，〔以交趾郡为交州。宋白曰：交州，周为越裳重译之地，汉交趾、日南二郡界。按交趾之称，今南方夷人，其足大指开广，若并足而立，其指相交，故曰交趾。吴黄武中，以交趾县远，分为二州，割合浦以北海东四郡立广州，交趾南立交州。守，式又翻。〕和遣司马高士廉奉表请入朝，〔朝，直遥翻。〕诏许之，遣其子师利迎之。〔义师之向长安，丘师利以兵来附。〕

     秦王世民与刘黑闼相持六十余日。黑闼潜师袭李世绩营，世民引兵掩其后以救之，为黑闼所围，尉迟敬德帅壮士犯围而入，〔尉，纡勿翻。帅，读曰率。〕世民与略阳公道宗乘之得出。道宗，帝之从子也。〔从，才用翻。〕世民度黑闼粮尽，必来决战，〔度，徒洛翻。〕乃使人堰洺水上流，〔洺，弥并翻。〕谓守吏曰：「待我与贼战，乃决之。」丁未黑闼帅步骑二万南渡洺水，压唐营而陈，〔陈，读曰阵。〕世民自将精骑击其骑兵，破之，乘胜蹂其步兵。〔蹂，人九翻。〕黑闼帅众殊死战，〔帅，读曰率。〕自午至昏，战数合，黑闼势不能支。王小胡谓黑闼曰：「智力尽矣，宜早亡去。」遂与黑闼先遁，余众不知，犹格战。守吏决堰，洺水大至，深丈余，〔洺，弥并翻。深，式禁翻。〕黑闼众大溃，斩首万余级，溺死数千人，黑闼与范愿等二百骑奔突厥，山东悉平。〔骑，奇寄翻。厥，九勿翻。按秦王之讨黑闼，前后接战，黑闼之众皆决死确鬬。特秦大展方略，黑闼智力俱困而败走耳。秦王之平群盗，黑闼最为坚敌。〕

     高开道寇易州，杀刺史慕容孝干。

     夏，四月，己未，隋鸿胪卿宁长真以宁越、郁林之地请降于李靖，〔胪，陵如翻。降，户江翻。〕交、爱之道始通；以长真为钦州总管。〔宁越郡，钦州，汉合浦县地，宋为宋寿、宋广郡。郁林郡，郁州，汉古郡，隋置州。爱州，九真郡，汉古郡，梁置州。刘昫曰：交州至京师七千五百二十三里，爱州至京师八千八百里。〕

     以夔州总管赵郡王孝恭为荆州总管。

     徐圆朗闻刘黑闼败，大惧，不知所出。河间人刘复礼说圆朗曰：「有刘世彻者，其才不世出，名高东夏，〔说，输芮翻。夏，户雅翻。〕且有非常之相，〔相，息亮翻。〕真帝王之器。将军若自立，恐终无成；若迎芯彻而奉之，天下指挥可定。」圆朗然之，使复礼迎世彻于浚仪。〔浚仪县，汉、晋、后魏属陈留郡，周、隋、唐为汴州治所。〕或说圆朗曰：「将军为人所惑，欲迎刘世彻而奉之，世彻若得志，将军岂有全地乎！仆不敢远引前古，将军独不见翟让之于李密乎﹖」〔李密、翟让事始一百八十三卷隋大业十二年，终一百八十四卷义宁元年。翟，苌伯翻。考异曰：革命记云：「盛彦师以世彻有虚名于徐、兖，恐二人相得，为患益深，因说圆朗使不纳。」按实录，彦师奔王薄，与薄共杀李义满。三月，戊戌，王薄死，丁未，黑闼乃败。彦师在圆朗所时，黑闼未败也。今称或说以阙疑。〕圆朗复以为然。〔复，扶又翻；下同。〕世彻至，已有众数千人，顿于城外，以待圆朗出迎，圆朗不出，使人召之。世彻知事变，欲亡走，恐不免，乃入谒；圆朗乘夺其兵，以为司马，使徇谯、杞二州，东人素闻其名，所向皆下，圆朗遂杀之。

     秦王世民自河北引兵将击圆朗，会上召之，使驰传入朝，乃以兵属齐王元吉。〔传，株恋翻。属，之欲翻，付也。〕庚申，世民至长安，上迎之于长乐。〔长乐坂在长安城东。乐，音洛。〕世民具陈取圆朗形势，上复遣之诣黎阳，会大军趋济阴。〔曹州治济阴县。趋，七喻翻。济，子礼翻。〕

     丁卯，废山东行台。〔刘黑闼败走故也。〕

     壬申，代州总管定襄王李大恩为突厥所杀。〔厥，九勿翻。〕先是，大恩奏称突厥饥馑，马邑可取，〔先，悉荐翻。〕诏殿内少监独孤晟将兵与大恩共击苑君璋，期以二月会马邑；失期不至，大恩不能独进，顿兵新城。〔新城，当在朔州南。杜佑曰：魏都平城，于马邑郡北三百余里置怀朔镇；及迁洛后，于郡北三百余里置朔州。魏初云中郡，在今郡北三百余里定襄故城北；北齐置朔州在故都西南。新城，一名平城，后移于马邑，即今郡城也。马邑郡治善阳县，亦汉定襄县地。新城即魏之新平城也。晟，承正翻。将，即亮翻。〕颉利可汗遣数万骑与刘黑闼共围大恩，上遣右骁卫大将军李高迁救之。〔骑，奇寄翻。骁，坚尧翻。〕未至，大恩粮尽，夜遁，突厥邀之，众溃而死，上惜之。独孤晟坐灭死徙边。

     丙子，行台民部尚书史万攻徐圆朗陈州，拔之。宋白曰：陈州，楚襄王自郢徙此，谓之西楚，汉为淮阳国之地。后魏立陈郡，天平二年，置北扬州，隋改陈州，治宛丘。春秋陈国都也。〕

     戊寅，广州贼帅邓文进、隋合浦太守宁宣、日南太守李晙并来降。〔合浦郡，越州，贞观改廉州。日南郡，德州，贞观改驩州。帅，所类翻。守，式又翻。晙，子峻翻。〕

     五月，庚寅，瓜州土豪王干斩贺拔行威以降，〔瓜州，晋昌郡。是年分瓜州之常乐县置瓜州，旧瓜州为西沙州。贺拔行威反事始见一百八十八卷三年。〕瓜州平。

     突厥寇忻州，〔忻州，新兴郡，义宁元年，以楼烦郡秀容县置。此秀容，汉汾阳县地，非后魏之北秀容也。〕李高迁击破之。

     六月，辛亥，刘黑闼引突厥寇山东，诏燕郡王李艺击之。〔厥，九勿翻。燕，因肩翻。〕

     癸丑，吐谷浑寇洮、旭、迭三州，岷州总管李长卿击破之。〔后周武帝逐吐谷浑，置迭州于迭川，旭州于洮源，岷州于临洮。义宁元年，改临洮于溢乐。后周书曰：于河州鸡鸣防置旭州，于宕州渠株川置岷州。吐，从暾入声。谷，音浴。洮，土刀翻。旭，吁玉翻。长，知两翻。〕

     乙卯，遣淮安王神通击徐圆朗。

     丁卯，刘黑闼引突厥寇定州。

     秋，七月，甲申，为秦王世民营弘义宫，〔弘义宫，后改为大安宫，在宫城外西偏。为，于伪翻。〕使居之。世民击徐圆朗，下十余城，声震淮、泗，杜伏威惧，请入朝。〔朝，直遥翻；下同。〕世民以淮、济之间略定，〔济，子礼翻。〕使淮安王神通、行军总管任緕、李世绩攻圆朗；乙酉，班师。

     丁亥，杜伏威入朝，延升御榻，拜太子太保，仍兼行台尚书令，留长安，位在齐王元吉上，以宠异之。以阚棱为左领军将军。〔汉建安中，魏武为丞相，始置中领军，北齐置领军府，炀帝改为御卫，唐改为领军卫。〕

     李子通谓乐伯通曰：「伏威既来，江东未定，失往收旧兵，可以立大功。」遂相与亡至蓝田关，〔雍州蓝田县有蓝田关。〕为吏所获，俱伏诛。

     刘黑闼至定州，其故将曹湛、董康买亡命在鲜虞，〔鲜虞县，旧曰卢奴，开皇初更名，以其地春秋鲜虞子之国也；定州治所。〕复聚兵应之。〔复，扶又翻。〕甲午，以淮阳王道玄为河北道行军总管以讨之。

     丙申，迁州人邓士政刺史李敬昂以反。〔西魏以房陵置迁州，大业初，改曰房州，武德初，复曰迁州，房陵郡。〕

     丁酉，隋汉阳太守冯盎承李靖檄，帅所部来降，〔守，式又翻。帅，读曰率。降，户江翻；下同。〕以其地为高、罗、春、白、崖、儋、林、振八州，〔高州，高凉郡。罗州，石城郡。春州，阳春郡。白州，南昌郡。崖州，珠崖郡。林州，桂林郡。振州，临振郡。罗州，今化州。白州，今郁林州之博白县。崖、儋、振皆在海外。振州，今吉阳军地。林州，后改绣州。投荒录：高州高凉郡，土厚而山环遶，高而稍污，故名。罗州，宋将檀道济于陵罗江口筑城，因置罗州，今废。陵罗县在化州北一百二十里。宋白曰：州在陵、罗二水之间。春州治阳春县，故名。白州以博白江名。崖州以珠崖名。儋州以儋耳名。林州以绥怀林邑名。振州以汉临振古县而名。儋，丁甘翻。〕以盎为高州总管，封耿国公。先是，或说盎曰：「唐始定中原，未能及远，公所领二十州地已广于赵佗，〔赵佗，见汉纪。先，悉荐翻。说，输芮翻。佗，徒何翻。〕宜自称南越王。」盎曰：「吾家居此五世矣，〔冯氏居高凉事始见一百六十三卷梁简文帝大宝元年。〕为牧伯者不出吾门，富贵极矣，常惧不克负荷，为先人羞，敢鹈赵佗自王一方乎！」〔荷，下可翻，又如字。王，于况翻。〕遂来降。于是岭南悉平。

     八月，辛亥，以洺、荆、交、并、幽五州为大总管府。〔洺，弥并翻。并，卑名翻。〕

     改葬隋炀帝于扬州雷塘。〔雷塘，汉所谓雷陂也，在今扬州城北平冈上。考异曰：实录，「武德二年六月癸巳，有诏葬隋帝及子孙」，此又云葬炀帝，盖三年李子通犹据江都，虽有是诏，不果葬也。〕

     甲戌，吐谷浑寇岷州，败总管李长卿。〔吐，从暾入声。谷，音浴。败，补迈翻。长，知两翻。〕诏益州行台右仆射窦轨、渭州刺史且洛生救之。〔渭州，陇西郡。且，姓也，音子余翻。〕

     乙卯，突厥颉利可汗寇边，〔厥，九勿翻。可，从刊入声。汗，音寒。〕遣左武卫将军段德操、云州总管李子和将兵拒之。子和本姓郭，〔郭子和，武德三年以榆林郡降。榆林之地，本属云州，隋割置胜州榆林郡。子和以榆林降，因命之为云州总管。〕以讨刘黑闼有功，赐姓。丙辰，颉利十五万骑入鴈门，〔颉，奚结翻。骑，奇寄翻。〕己未，寇并州，别遣兵寇原州；庚子，〔【章：十二行本「子」作「申」；乙十一行本同；孔本同；退斋校同。】〕命太子出幽州道，〔「幽州」，当作「豳州」。〕秦王世民出秦州道以御之。〔「秦州」，当作「泰州」。出豳州以御原州之寇，出泰州以御并州之寇。泰州时治龙门。〕李子和趋云中，掩击可汗，〔汉云中古城，在榆林郡东北四十里。趋，七喻翻。〕段德操趋夏州，邀其归路。〔夏，户雅翻。〕

     辛酉，上谓群臣曰：「突厥入寇而复求和，〔厥，九勿翻。复，扶又翻。〕和与战孰利﹖」太常卿郑元暃曰：「战则怨深，不如和利。」〔暃，殊玉翻。〕中书令封德彝曰：「突厥恃犬羊之众，有轻中国之意，若不战而和，示之以弱，明年将复来。〔复，扶又翻。〕臣愚以为不如击之，既胜而后兴和，则恩威兼着矣！」上从之。

     己巳，并州大总管襄邑王神符破突厥于汾东；汾州刺史萧顗破突厥，〔浩州，西河郡，武德三年更名汾州。顗，鱼岂翻。〕斩首五千余级。

     吐谷浑寇〔【章：十二行本「寇」作「陷」；乙十一行本同；孔本同；退斋校同。】〕洮州，遣武州刺史贺〔【章：十二行本「贺」下有「拔」字；乙十一行本同；孔本同；退斋校同。】〕亮御之。〔武都郡，西魏置武州，唐后改曰阶州。洮，土刀翻。〕

     丙子，突厥寇廉州；戊寅，陷大震关。〔大震关，在陇州汧源县，当陇山之路。程大昌曰：汉武帝至此，遇雷大震，因以为名。按寇廉州者，并州之寇，陷大震关者，原州之寇也。〕上遣郑元暃诣颉利。是时，突厥精骑数十万，自介休至晋州，数百里间，填溢山谷。元暃见颉利，责以负约，与相辨诘，〔诘，去吉翻。〕颉利颇惭。元暃因说颉利曰：「唐与突厥，风俗不同，突厥虽得唐地，不能居也。今虏掠所得，皆入国人，于可汗何有﹖不如旋师，复修和亲，〔说，输芮翻。复，扶又翻。〕可无跋涉之劳，坐受金币，又皆入可汗府库，〔可，从刊入声。汗，音寒。〕孰与弃昆弟积年之欢，而结子孙无穷之怨乎！」颉利悦，引兵还。〔还，从宣翻。〕元暃自义宁以来，五使突厥，几死者数焉。〔使，疏吏翻。几，居依翻。数，所角翻。〕

     九月，癸巳，交州刺史权士通、〔西魏置北秦州于上郡，废帝三年，改曰交州。〕弘州总管宇文歆、〔庆州弘化县，开皇十八年置弘州，大业初州废，盖唐复置也。〕灵州总管杨师道击突厥于三观山，破之。〔观，古玩翻。〕乙未，太子班师。丙申，宇文歆邀突厥于崇岗镇，大破之，斩首千余级。〔歆，许今翻。〕壬寅，定州总管双士洛击突厥于恒山之南，〔双，姓也。姓苑曰：黄帝后，封于双蒙城。恒，户登翻。〕丙午，领军将军安兴贵击突厥于甘州，皆破之。〔甘州，张掖郡。〕

     刘黑闼陷瀛州，杀刺史马匡武。盐州人马君德以城叛附黑闼。〔此盐州，即东盐州。〕高开道寇蠡州。〔武德五年，以瀛州之博野、清苑，定州之义丰，置蠡州，因汉蠡吾亭以名州也。〕

     冬，十月，己酉，诏齐王元吉讨刘黑闼于山东。壬子，以元吉为领军大将军、并州大总管。癸丑，贝州刺史许善护与黑闼弟十善战于鄃县，〔鄃，音输。〕善护全军皆没。甲寅，右武侯将军桑显和击黑闼于晏城，破之。〔隋开皇十六年，分冀州之鹿城置晏城县，大业初废入鹿城，盖其县名犹在。〕观州刺史刘会以城叛附黑闼。〔观，古唤翻。〕

     契丹寇北平。〔北平郡，平州。契，欺讫翻，又音吃。〕

     甲子，以秦王世民领左、右十二卫大将军。〔左&#8231;右卫、左&#8231;右骁卫、左&#8231;右武卫、左&#8231;右屯卫、左&#8231;右领军卫、左&#8231;右候卫，为十二卫。〕

     乙丑，行军总管淮阳壮王道玄与刘黑闼战于下博，〔下博县，属冀州。考异曰：高祖实录谥曰忠。本传谥曰壮，盖后来改谥也。〕军败，为黑闼所杀。时道玄将兵三万，与副将史万宝不协；道玄帅轻骑先出犯陈，〔将，即亮翻。帅，读曰率。骑，奇寄翻。陈，读曰阵；下同。〕使万宝将大军继之。万宝拥兵不进，谓所亲曰：「我奉敕云，淮阳小儿，军事皆委老夫。今王轻脱妄进，若与之俱，必同败没，不如以王饵贼，王败，贼必争进，我坚陈以待之，破之必矣。」由是道玄独进败没。万宝勒兵将战，士卒皆无鬬志，军遂大溃，万宝逃归。道玄数从秦王世民征伐，死时年十九，〔数，所角翻。〕世民深惜之，谓人曰：「道玄常从吾征伐，见吾深入贼陈，心慕鹈之，以至于此。」为之流涕。〔为，于伪翻。〕世民自起兵以来，前后数十战，常身先士卒，〔先，悉荐翻。〕轻骑深入，虽屡危殆而未尝为矢刃所伤。〔史言秦王有天命。〕

     林士弘遣其弟鄱阳王药师攻循州，刺史杨略与战，斩饮，其将王戎以南昌州降。士弘惧，己巳，请降。寻复走保安成山洞，袁州人相聚应之；〔是年以洪州建昌县置南昌州。吉州安复，本吴所置安成县也，唐后改为安福。袁州，宜春郡。将，即亮翻。降，户江翻。复，扶又翻。〕洪州总管若干则遣兵击破之。会士弘死，其众遂散。〔隋大业十三年，林士弘起为盗，至是死散。〕

     淮阳王道玄之败也，山东震骇，洺州总管庐江王瑗弃城西走，〔洺，弥并翻。瑗，于眷翻。〕州县皆叛附于黑闼，旬日间，黑闼尽复故地，乙亥，进据洺州。十一月，庚辰，沧州刺史程大买为黑闼所迫，弃城走。齐王元吉畏黑闼兵强，不敢进。

     上之起兵晋阳也，皆秦王世民之谋，〔事见一百八十一卷隋义宁元年。〕上谓世民曰：「若事成，则天下皆汝所致，当以汝为太子。」世民拜且辞。及为唐王，将佐亦请以世民为世子，〔将，即亮翻。〕上将立之，世民固辞而止。太子建成，性宽简，喜酒色〔喜，许记翻。〕游畋；〔句断。〕齐王元吉，多过失；皆无宠于上。世民功名日盛，上常有意以代建成，建成内不自安，乃与元吉协谋，共倾世民，各引树党友。

     上晚年多内宠，小王且二十人，〔尹德妃生酆王元亨，莫嫔生荆王元景，孙嫔生汉王元昌，宇文昭仪生韩王元嘉、鲁王灵夔，瞿嫔生邓王元裕，杨嫔生江王元祥，小杨嫔生舒王元名，郭婕妤生徐王元礼，刘婕妤生道王元庆，杨美人生虢王凤，张美人生霍王元轨，张宝林生郑王元懿，柳宝林生滕王元婴，王才人生彭王元则，鲁才人生密王元晓，张氏生周王元方，凡十七人。且者，将及未及之辞。〕其母竞交结诸长子以自固。建成与元吉曲意事诸妃嫔，谄谀赂遗，无所不至，〔遗，于季翻。〕以求媚于上。或言蒸于张婕妤、尹德妃，宫禁深秘，莫能明也。是时，东宫、诸王公、妃主之家及后宫亲戚横长安中，〔横，户孟翻；下同。〕恣〔【章：十二行本「恣」上有「夺人田宅」四字；乙十一行本同；孔本同；张校同；退斋校同。】〕为非法，有司不敢诘。世民居承干殿，〔合本太极宫图：月华门内有承庆殿，无承干殿。按新书，承干殿在西宫。又按王溥会要，承干殿在宫中。盖皆指太极宫。〕元吉居武德殿后院，〔武德殿在东宫西。按阁本太极宫图，武德殿在虔化门东，入门过内仓廪、立政殿、万春殿，即东上合门。〕与上台、东宫昼夜通行，无复禁限。〔上台，谓帝居。复，扶又翻。〕太子二王出入上台，皆乘马、携弓刀杂物，相遇如家人礼。太子令、秦&#8231;齐王教与诏敕并行，有司莫知所从，唯据得之先后为定。〔使唐之政终于如此，亡隋之续耳。〕世民独不奉事诸妃嫔，诸妃嫔争誉建成、元吉而短世民。〔誉，音余。〕

     世民平洛阳，上使贵妃等数人诣洛阳选阅隋宫人及收府库珍物。贵妃等私从世民求宝货及为亲属求官，〔唐制，皇后而下有贵妃、淑妃、德妃、贤妃，是为夫人。昭仪、昭容、昭媛、修仪、修容、修媛、充仪、充容、充媛，是为九嫔。婕妤、美人、才人各九，合二十七，是为世妇。宝林、御女、采女各二十七，合八十一，是为御妻。为，于伪翻。〕世民曰：」宝货皆已籍奏，官当&#65533;翻憭~有功者。」皆不许，由是益怨。世民以淮安王神通有功，给田数十顷。张婕妤之父因婕妤求之于上，〔婕妤，音接予。〕上手敕赐之，神通以教给在先，不与。婕妤诉于上曰：「敕赐妾父田，秦王夺之以与神通。」上遂发怒，责世民曰：「我手敕不如汝教邪！」〔邪，音耶。〕他日，谓左仆射裴寂曰：「此儿久典兵在外，为书生所教，非复昔日子也。」尹德妃父阿鼠骄横，〔阿，乌葛翻。〕秦王府属杜如晦过其门，阿鼠家童数人曳如晦坠马，驱之，折一指，〔驱，乌口翻。折，而设翻。〕曰：「汝何人，敢过我门而不下马！」阿鼠恐世民诉于上，先使德妃奏云：「秦王左右陵暴妾家。」上复怒〔复，扶又翻。〕责世民曰：「我妃嫔家犹为汝左右所，况小民乎！」世民深自辩析，上终不信。

     世民每侍宴宫中，对诸妃嫔，思太穆皇后早终，〔窦皇后谥太穆，帝未即位先崩，建成、世民、玄霸、元吉，皆其所生也。〕不得见上有天下，或歔欷流涕，上顾之不乐。〔歔，音虚。欷，音希，又许既翻。乐，音洛；下同。〕诸妃嫔因密共谮世民曰：「海内幸无事，陛下春秋高，唯宜相娱乐，而秦王每独涕泣，正是憎疾妾等，陛下万岁后，妾母子必不为秦王所容，无孑遗矣！」〔言必皆诛翦，无有孑然见遗者也。〕因相与泣，且曰：「皇太子仁孝，陛下以妾母子属之，〔属，之欲翻。〕必能保全。」上为之怆然。〔为，于伪翻。〕由是无易太子意，待世民浸疏，而建成、元吉日亲矣。〔考异曰：高祖实录曰：「建成幼不拘细行，荒色嗜酒，好畋猎，常与博徒游，故时人称为任侠。高祖起义于太原，建成时在河东，本既无宠，又以今上首建大计，高祖不之思也，而今上白高祖，遣使召之，盘游不即往。今上急难情切，遽以手书谕之，建成乃与元吉间行赴太原，隋人购求之，几为所获。及义旗建而方至，高祖亦喜其获免，因授以兵。」又曰：「建成帷薄不修，有禽犬之行，闻于远迩。今上以为耻，尝流涕谏之，建成凓而成憾。」又曰：「太宗每总戎律，惟以抚接才贤为务，至于参请妃媛，素所不行。」太宗实录曰：「隐太子始则流宕河曲，逸游是好，素无才略，不预经纶，于后虽统左军，非众所附。既升储两，坐构猜嫌，太宗虽备礼竭诚以希恩睦，而勡害之心日以滋甚。又，巢刺王性本凶愎，志识庸下，行同禽兽，兼以弃镇失守，罪戾尤多，反害太宗之能。于是潜苞毁谮，同恶相济，肤受日闻，虽大名徽号，礼冠群后，而情疏意隔，宠异曩时。」按建成、元吉虽为顽愚，既为太宗所诛，史臣不无抑扬诬讳之辞，今不尽取。〕

     太子中允王珪、洗马魏征〔太子左春坊，左庶子为之长，掌侍从赞相，敷正启奏；中允为之贰。洗马，汉官，掌前马；唐为司经局长官，掌四库图籍缮写刊缉之事。唐六典曰：后汉太子官属有中允，在中庶子下，洗马上，其后无闻，唐始置太子中允。洗，悉荐翻。〕说太子曰：「秦王功盖天下，中外归心；殿下但以年长位居东宫，〔说，输芮翻。长，知两翻。〕无大功以镇服海内。今刘黑闼散亡之余，众不满万，资粮匮乏，以大军临之，劫如拉朽，〔拉，卢合翻。〕殿下宜自击之以取功名，因结纳山东豪杰，庶可自安。」太子乃请行于上，上许之。珪，頍之兄子也。〔王頍，僧辩之子，死于隋汉王谅反时。頍，丘弭翻。〕甲申，诏太子建成将兵讨黑闼，其陕东道大行台及山东道行军元帅、河南&#8231;河北诸州并受建成处分，〔将，即亮翻。陕，失冉翻。帅，所类翻。处，昌吕翻。分，扶问翻。〕得以便宜从事。

     乙酉，封宗室略阳公道宗等十八人为郡王。道宗，道玄从父弟也，〔从，才用翻。〕为灵州总管，梁师都遣弟洛儿引突厥数万围之，道宗乘间出击，大破之。〔厥，九勿翻。间，古苋翻。〕突厥与师都相结，遣其郁射设入居故五原，〔五原县属盐州，武德初，寄治灵州，故地为突厥所居。杜佑曰：盐州，西魏五原郡地，汉五原县城在今榆林郡界。〕道宗逐出之，斥地千余里。〔毛晃曰：「斥，开拓也。」〕上以道宗武干如魏任城王彰，〔魏任城王彰，曹操之子，击乌丸有功。任，音壬。〕乃立为任城郡王。

     丙申，上幸宜州。〔义宁二年，以京兆之华原、宜君、同官置宜君郡，武德元年曰宜州。〕

     己亥，齐王元吉遣兵击刘十善于魏州，破之。

     癸卯，上校猎于富平。〔富平县属雍州，汉富平县治，唐灵州回乐县界，后汉移宁州彭原县界，晋移怀德城，魏移于怀德城东北，今耀州东南富平县即其地。〕

     刘黑闼拥兵而南，自相州以北州县皆附之，〔相，息亮翻。〕唯魏州总管田留安勒兵拒守。黑闼攻之，不下，引兵南拔元城，复还攻之。〔元城县，治古殷城，在朝城东北十二里。时魏州治贵乡南。相，息亮翻。复，扶又翻。考异曰：实录：「十二月甲子，黑闼攻魏州。」盖留安破黑闼奏到之日也。按革命记，黑闼攻魏州在十一月，今从之。〕

     十二月，庚戌，立宗室孝友等八人为郡王。孝友，神通之子也。

     丙辰，上校猎于华池。〔京兆三原县，武德四年改池阳，六年，改华池。〕

     戊午，刘黑闼陷恒州，杀刺史王公政。〔恒，户登翻。恒州，汉常山郡，唐置恒州，因恒山为名。〕

     庚申，车驾至长安。

     癸亥，幽州大总管李艺复廉、定二州。

     甲子，田留安击刘黑闼，破之，获其莘州刺史孟柱，〔魏州莘县，隋开皇十六年置莘州，大业二年废，唐复置。〕降将卒六千人。〔降，户江翻。将，即亮翻。〕是时，山东豪杰多杀长吏以应黑闼，〔长，知两翻。〕上下相猜，人益离怨；留安待吏民独坦然无疑，白事者无问亲疏，皆听直入卧内，每谓吏民曰：「吾与尔曹俱为国御贼，〔为，于伪翻。〕固宜同心协力，必欲弃顺从逆者，但自斩吾首去。」吏民留相戒曰：「田公推至诚以待人，当共竭死力报之，必不可负。」有竹林者，本黑闼之党，潜有异志。留安知之，不发其事，引置左右，委以管钥；竹林感激，遂更归心，卒收其用。〔卒，子恤翻。〕以功进封道国公。

     乙丑，并州刺史成仁重击范愿，破之。〔并，卑名翻。〕

     刘黑闼攻魏州未下，太子建成、齐王元吉大军至昌乐，〔刘昫曰：晋置昌乐县，属阳平郡，今县西古城是也。隋废县入繁水，武德元年，复置，仍筑今治所。乐，音洛。〕黑闼引兵拒之，再陈，皆不战而罢。〔陈，读曰阵。〕魏征言于太子曰：「前破黑闼，其将帅皆悬名处死，〔言亡命者先书其名，处以死罪也。将，即亮翻。帅，所类翻；下同。处，昌吕翻。〕妻子系虏；故齐王之来，虽有诏书赦其党与之罪，皆莫之信。今宜悉解其囚俘，慰谕遣之，则可坐视离散矣！」太子从之。黑闼食尽，众多亡，或缚其渠帅以降。〔帅，所类翻。降，户江翻。〕黑闼恐城中兵出，与大军表里击之，遂夜遁。至馆陶，永济桥未成，不得度。〔馆陶县属魏州，在州北，隋炀帝凿永济渠所经也。宋白曰：馆陶，春秋时晋冠氏邑，陶丘在县西北七里，赵时置馆于其侧，因为县名。〕壬申，太子、齐王以大军至，黑闼使王小胡背水而陈，〔背，蒲妹翻。陈，读曰阵。〕自视作桥成，即过桥西，众遂大溃，〔考异曰：高祖实录：「壬申，太子与黑闼战于魏州城下，破之，闼抽军北遁。甲戌，追闼于毛州，贼背永济渠而陈，接战，又破之。」旧传：「六年二月，太子破黑闼于馆陶。」革命记：「闼遁至馆陶，二十五日，官军至，闼败走。」按馆陶即毛州也。长历，十二月壬申，二十五日。甲戌，二十七日。盖实录据奏到之日也。旧传尤疏。今从革命记。太宗实录云：「黑闼重反，高祖谓太宗曰：『前破黑闼，欲令尽杀其党，使空山东，不用吾言，致有今日。』及隐太子征闼，平之，将遣唐俭往，使男子年十五年已上悉坑之，小弱及妇女总驱入关，以实京邑。太宗谏曰：『臣闻唯德动天，唯恩容众。山东人物之所，河北蚕绵之乡，而天府委输，待以成绩。今一旦见其反复，尽戮无辜，流离寡弱，恐以杀不能止乱，非行吊伐之道。』其事遂寝。」新书隐太子传云：「黑闼败于洺水，太子建成问于洗马魏征曰：『山东其定乎﹖』对曰：『黑闼虽败，杀伤太甚，其魁党皆县名处死，妻子系虏，欲降无繇，虽有赦令，获者必戮，不大荡宥，恐残贼啸结，民未可安。』既而黑闼复振，庐江王瑗洺州，山东乱，命齐王元吉讨之。有诏降者赦罪，众不信。建成至，获俘，皆抚遣之，百姓欣悦。贼惧，夜奔，兵追战，黑闼众犹盛，乃纵囚使相告曰：『褫而甲还乡里，若妻子获者，既已释矣。』众乃散，或缚其渠长降，遂禽黑闼。」按高祖虽不仁，亦不至有「欲空山东」之理。史臣专欲归美太賨，其于高祖亦太诬矣。今采革命记及新书。〕舍仗来降。大军度桥追黑闼，度者纔千余骑，桥坏，由是黑闼得与数百骑亡去。〔降，户江翻；下同。骑，奇寄翻；下同。〕

     上以隋末战士多没于高丽，是岁，赐高丽王建武书，使悉遣还；亦使州县索高丽人在中土者，遣归其国。〔丽，力知翻。索，山客翻。〕建武奉诏，遣还中国民前后以万数。

     六年〔（癸未、六二三）〕

     春，正月，己卯，刘黑闼所署饶州刺史诸葛德威执黑闼，举城降。时太子遣骑将刘弘基追黑闼，黑闼为官军所迫，奔走不得休息，至饶阳，〔饶阳县，前汉属涿郡，后汉属安平国，晋、魏属博陵郡，隋属河间郡，唐属深州，黑闼分置饶州。将，即亮翻。〕从者纔百余人，〔从，才用翻。〕馁甚。德威出迎，延黑闼入城，黑闼不可；德威涕泣固请，黑闼乃从之。至城旁市中憩止，〔憩，去例翻。〕德威馈之食；食未毕，德威勒兵执之，送诣太子，并其弟十善斩于洺州。〔洺，弥并翻。考异曰：革命记：「刘黑闼走至深州，崔元愻为伪深州总管，黑闼欲至，城中陈列三千余兵，拟纳黑闼，据城拒守，北勾突厥。城人诸葛德威为车骑，领当城之兵。有张善护者，先任乡长，来就军中，语三五少年曰：『可捉黑闼取富贵，今若不捉，在后终是扰乱山东，废我等作生活。』诸少年咸云：『非诸葛车骑不可。』善护知德威非得酒食不肯出师，乃于家宰一肥猪，出酒一石，延德威而语之；德威许诺。黑闼至，元愻乃请之入城而不许，唯就市中遣铺设而坐食。元愻请以城中兵呈阅，言并精锐，必堪拒守，黑闼食而许之。元愻乃召兵以呈之，德威以前领健卒出，即就市中擒刘闼，送于洺州皇太子所。元愻与男野久奔突厥。斩黑闼于洺州城西，临刑乃叹」云云。今从实录，亦兼采革命记。〕黑闼临刑叹曰：「我幸在家鉏菜，为高雅贤辈所误至此！」

     壬午，巂州人王摩沙举兵，〔巂，音髓。沙，读曰莎，苏何翻。〕自称元帅，改元进通，遣骠骑将军卫彦讨之。〔帅，所类翻。骠，匹妙翻。骑，奇寄翻；下同。〕

     庚子，以吴王杜伏威为太保。〔唐制，太师，太傅、太保谓之三师，正一品；天子所师法，无所统职，功德崇重者乃使居之。〕

     二月，庚戌，上幸骊山温汤；〔骊山在雍州新丰，有汤泉，天宝起华清宫于此。骊，力知翻。〕甲寅，还宫。

     平阳昭公主薨。戊午，葬公主，诏加前后部鼓吹、班剑四十人，〔班，列也；持剑成列，夹道而行也。吹，昌瑞翻。〕武贲甲卒。〔武贲，虎贲也。唐讳「虎」字，改为「武」。贲，音奔。〕太常奏：「礼，妇人无鼓吹。」上曰：「鼓吹，军乐也。公主亲执金鼓，兴义兵以辅成大业，〔事见一百八十五卷隋义宁元年。〕岂与常妇人比乎！」

     丙寅，徐圆朗穷蹙，与数骑弃城走，为野人所杀，其地愁平。

     林邑王梵志遣使入贡。初，隋人破林邑，〔见一百八十卷隋大业九年。梵，扶泛翻。使，疏吏翻。〕分其地为三郡。〔三郡，比景、海阴、林邑也。〕及中原丧乱，〔丧，息浪翻。〕林邑复国，至是始入贡。

     幽州总管李艺请入朝；〔朝，直遥翻。〕庚午，以艺为左翊卫大将军。

     废参旗等十二军。〔十二军，详见一百八十八卷二年。参，疏簪翻。〕

     三月，癸未，高开道掠文安、鲁城，〔文安县，前汉属勃海郡，后汉属河间国，晋属章武郡，隋、唐属瀛州。鲁城县，开皇十六年置，亦属瀛州。〕骠骑将军平善政邀击，破之。〔骠，匹妙翻。骑，奇寄翻。〕

     庚子，梁师都将贺遂、索同以所部十二州来降。〔将，即亮翻。降，户江翻。〕

     乙巳，前洪州总管张善安反，遣舒州总管张镇周等击之。〔舒州，同安郡，隋为熙州；武德四年改舒州，以古群舒之国也。〕

     夏，四月，吐谷浑寇芳州，刺史房当树奔松州。〔吐，从暾入声。谷，音浴。西魏逐吐谷浑，置同昌郡及封德等县，后周以县立芳州，隋大业初废，武德元年，以同昌之常芬县置芳州，省封德。松州，交川郡，治嘉诚县，生羌之地，后魏时白水羌，舒彭遣使朝贡，始置甘松县，魏乱而绝，后周复招慰之，于此置龙涸防，天和六年，改置扶州，隋改甘松县为嘉诚县，属同昌郡，武德初，置松州，取甘松岭为名。〕

     张善安陷孙州，〔旧唐志：武德五年分洪州置南昌州总管府，管南昌、西吴、靖、米、孙五州。南昌州领建昌、龙安、永修三县。八年，废南昌州及孙州，以南昌州新吴、永修、龙安入建昌县，以孙州之建昌入豫章县，而以豫章属洪州。新志：武德五年，以洪州南昌县置孙州，以建昌县置南昌州。〕执总管王戎而去。

     乙丑，鄜州道行军总管段德操击梁师都，至夏州，俘其民畜而还。〔鄜，音肤。夏，户雅翻。还，从宣翻，又如字。〕

     丙寅，吐谷浑寇洮、岷二州。〔洮，土刀翻。〕

     丁卯，南州刺史庞孝恭、南越州民宁道明、高州首领冯暄俱反，陷南越州，进攻姜州；合州刺史宁纯引兵救之。〔武德四年，以合浦郡之南昌、合浦地置南州，六年，改白州。合浦郡旧置越州，隋改合州，武德四年复曰越州，加南字以别会稽之越州也。旧志：桂州总管府所管有姜州，武德五年，以合州之封山县置姜州，贞观十年，废入越州。雷州，海康郡，本合州徐闻郡，武德四年置，贞观更州郡名。「庞孝恭」，新书作「庞孝泰」。〕

     壬申，立皇子元轨为蜀王、凤为豳王、元庆为汉王。〔考异曰：实录以皇子元真为邵豳王，鹤为豳王。新本纪封元轨为蜀王。按高祖子无名元真、鹤、元及封邵王者。今从旧传及唐历。〕

     癸酉，以裴寂为左仆射，萧瑀为右仆射，〔瑀，音禹。〕杨恭仁为吏部尚书兼中书令，封德彝为中书令。

     五月，庚辰，遣岐州刺史柴绍救岷州。〔岐州，扶风郡。〕

     庚寅，吐谷浑及党项寇河州，〔吐，从暾入声。谷，音浴。河州，枹罕郡。党，底朗翻。〕刺史卢士良击破之。

     丙申，梁师都将辛獠儿引突厥寇林州。〔将，即亮翻；下同。獠，卢皓翻。厥，九勿翻。旧志，庆州华池县，武德四年置林州总管府。〕

     戊戌，苑君彰将高满政寇代州，骠骑将军林〔【章：十二行本「林」作「李」；乙十一行本同；孔本同；张校同；退斋校同。】〕宝言击走之。〔骠，匹妙翻。骑，奇寄翻。〕

     癸卯，高开道引奚骑寇幽州，长史王诜击破之。〔长，知两翻。诜，疏臻翻。〕刘黑闼之叛也，突地稽引兵助唐，徙其部落于幽州之昌平城；〔昌平城在军都关南。〕高开道引突厥寇幽州，突地稽将兵邀击，破之。

     六月，戊午，高满政以马邑来降。〔降，户江翻。〕先是，前并州总管刘世让除广州总管，将之官，上问以备边之策，〔先，悉荐翻。〕世让对曰：「突厥比数为寇，〔比，毗至翻。数，所角翻；下同。〕良以马邑为之中顿故也。〔中顿者，谓中道有城有粮，可以顿食也。置食之所曰顿。唐人多言置顿。〕请以勇将戍崞城，〔崞，音郭。〕多贮金帛，〔贮，直吕翻。〕募有降者厚赏之，数出骑兵掠其城下，蹂其禾稼，败其生业，不出岁余，彼无所食，必降矣。」〔数，所角翻。蹂，人九翻。败，补迈翻。〕上然其计，曰：「非公，谁为勇将！」即命世让戍崞城，马邑病之。是时，马邑人多不愿属突厥，上复遣人招谕苑君璋。高满政说苑君璋尽杀突厥戍兵降唐，〔复，扶又翻。说，输芮翻。厥，九勿翻。〕君璋不从。满政因众心所欲，夜袭君璋，君璋觉之，亡奔突厥，满政杀君璋之子及突厥戍兵二百人而降。

     壬戌，梁师都以突厥寇匡州。〔武德分绥州延福县地置北吉州、罗州、匡州。〕

     丁卯，苑君璋与突厥吐屯设寇马邑，高满政与战，破之。以满政为朔州总管，封荣国公。〔朔州，马邑郡。〕

     瓜州总管贺若怀广按部至沙州，〔隋以敦煌郡置瓜州，武德五年改沙州，分沙州之常乐县为瓜州晋昌郡。宋白曰：瓜州西至沙州二百八十里。若，人者翻。〕值州人张护、李通反，怀广以数百人保子城；凉州总管杨恭仁遣兵救之，为护等所败。〔败，补迈翻。〕

     癸酉，柴绍与吐谷浑战，〔绍救岷州，遂与吐谷浑战。吐，从暾入声。谷，音浴。〕为其所围，虏乘高射之，〔射，而亦翻。〕矢下如雨。绍遣人弹胡琵琶，二女子对舞。虏怪之，驻弓矢相与聚观，绍察其无备，潜遣精骑出虏陈后，击之，虏众大嘳。〔骑，奇寄翻。陈，读曰阵。〕

     秋，七月，丙子，苑君璋以突厥寇马邑，右武候大将军李高迁及高满政御之，战于腊河谷，破之。

     张护、李通杀贺拔怀广，〔考异曰：实录，上云「张护」，此云「高护」，今从上。余按「贺拔」意亦当从上作「贺若」。〔【章：十二行本正作「若」；乙十一行本同；孔本同。】〕立汝州别驾窦伏明为主，〔「汝」，当作「沙」。〕进逼瓜州；长史赵孝伦击却之。〔长，知两翻。〕

     高开道掠赤岸镇及灵寿、九门、行唐三县而去。〔九域志：定州唐县有赤岸镇。三县皆属恒州，时以灵寿属并州。〕

     丁丑，冈州刺史冯士翙据新会反，〔隋以新会郡置冈州，以地有金冈，故名。大业初废。武德四年，复以广州新会、义宁二县置冈州。翙，呼会翻。〕广州刺史〔【章：十二行本作「总管」；乙十一行本同；孔本同。】〕刘感讨降之，使复其位。〔降，户江翻。〕

     癸未，突厥寇原州；〔原州，汉高平县地，后魏立原州，取「高平曰原」以名州。厥，九勿翻。〕乙酉，寇朔州。李高迁为虏所败，行军总管尉□□德将兵救之。己亥，遣太子将兵屯北边，〔备原州之寇。败，补迈翻。尉，纡勿翻。将，即亮翻。〕秦王□民屯并州，〔备朔州之寇。〕以备突厥。八月，丙〔【章：十二行本「丙」作「甲」；乙十一行本同。】〕辰，突厥寇真州，〔旧志：武德二年，置绥州总管府，管云、银、真等十一州。真州盖置于银州真乡县也。〕又寇马邑。

     壬子，淮南道行台仆射辅公祏反。〔考异曰：旧传云：「沈法兴据毗陵，公祏击破之。按法兴，武德三年已为李子通所灭。旧传误也。〕初，杜伏威与公祏相友善，公祏年长，〔长，知两翻。〕伏威兄事之，军中谓之伯父，畏敬与伏威等。伏威浸忌之，乃署其养子阚棱为左将军，王雄诞为右将军，潜夺其兵权。公祏知之，怏怏不平，〔怏，于两翻。〕与其故人左游仙阳为学道、辟谷以自晦。及伏威入朝，〔入朝见上年。朝，直遥翻。〕留公祏守丹杨，〔此南朝之旧丹杨郡。〕令雄诞典兵为之副，阴谓雄诞曰：「吾至长安，苟不失职，勿令公祏为变。」伏威既行，左游仙说公祏谋反；〔说，输芮翻。〕而雄诞握兵，公祏不得发。乃诈称得伏威书，疑雄诞有贰心，雄诞闻之不悦，称疾不视事；公祏因夺其兵，使其党西门君仪谕以反计。雄诞始寤而悔之，曰：「今天下方平，吴王又在京师，〔杜伏威封吴王。〕大唐兵威，所向无敌，柰何无故自求族灭乎！雄诞有死而已，不敢闻命。今从公为逆，不过延百日之命耳，大丈夫安能爱斯须之死而自陷于不义乎！」公祏知不可屈，缢杀之。〔缢，于赐翻，又于计翻。〕雄诞善抚士卒，得其死力，又约束严整，每破城邑，秋亳无犯，死之日，江南军中及民间皆为之流涕。〔为，于伪翻。〕公祏又诈称伏威不得还江南，贻书令其起兵，大修铠仗，〔铠，可亥翻。〕运粮储。寻称帝于丹杨，国号宋，修陈故宫室而居之，署置百官，以左游仙为兵部尚书、东南道大使、越州总管，〔使，疏吏翻；下同。〕与张善安连安，以善安为西南道大行台。

     己未，突厥寇原州。〔厥，九勿翻。〕

     乙丑，诏襄州道行台仆射赵郡王孝恭以舟师趣江州，〔江州，南朝之寻阳郡，隋改为九江郡。趣，七喻翻，又逡须翻。考异曰：实录，八月乙丑巳云遣孝恭率兵趣江州，至九月戊子又云。盖因徐绍宗等侵边而言之也。〕岭南道大使李靖以交、广、泉、桂之众趣宣州，〔宣州，宣城郡。〕怀州总管黄君汉出谯、亳，齐州总管李世绩出淮、泗〔自泗水入淮也。〕以讨辅公祏。孝恭将发，与诸将宴集，命取水，忽变为血，在坐者皆失色，〔坐，徂卧翻。〕考恭举止自若，曰：「此乃公祏授首之征也！」饮而尽之，众皆悦服。

     丙寅，吐谷浑内附。〔吐，从暾入声。谷，音浴。〕

     辛未，突厥陷原州之善和镇；癸酉，又寇渭州。〔渭州，陇西郡。〕

     高开道以奚侵幽州，州兵击却之。

     九月，〔【章：十二行本「月」下有「丙子」二字；乙十一行本同；孔本同；张校同。】〕太子班师。〔自豳州道班师。〕

     戊子，辅公祏遣其将徐绍宗寇海州，陈政通寇寿阳。〔祏，音石。将，即亮翻。寿阳，寿州治所。〕

     邛州獠反，〔邛州临邛郡，武德元年析雅州置。邛，渠容翻。獠，卢皓翻。〕遣沛公郑元暃讨之。〔暃，殊玉翻。〕

     庚寅，突厥寇幽州。〔厥，九勿翻。〕

     壬辰，诏以秦王世民为江州道行军元帅。〔欲使之讨辅公祏也。帅，所类翻。〕

     乙未，窦伏明以沙州降。〔降，户江翻。考异曰：实录云：「伏明斩贺拔威，以城来降。」按五年五月实录，瓜州人王干杀贺拔威以降。则威死久矣，此误也。按上文作贺若怀广死，而立窦伏明为沙州主，当考。〕

     高昌王曲伯雅卒，〔卒，子恤翻。〕子文泰立。

     丙申，渝州人张大智反，〔渝州，巴郡，汉江州县地。〕刺史薛敬仁弃城走。

     壬寅，高开道引突厥二万骑寇幽州。〔骑，奇寄翻。〕

     突厥恶弘农公刘世让为己患，〔恶，乌路翻。〕遣其臣曹般妷来，言世让与可汗通谋，欲为乱，〔般，蒲末翻。可，从刊入声。汗，音寒。〕上信之。冬，十月，丙午，杀世让，籍其家。〔听言之道，必以其事观之。突厥用间，高祖遽信之而杀干城之将，不明甚矣。〕

     秦王世民犹在并州，己未，诏世民引兵还。〔太子与秦王分道备突厥，太子先已班师，故亦诏秦王引还。〕

     上幸华阴。〔华，户化翻。〕

     张大智侵涪州，〔涪州，涪陵郡，武德元年以渝州之涪陵镇置。涪，音浮。〕刺史田世康等讨之，大智以众降。

     初，上遣右武候大将军李高迁助朔州总管高满政守马邑，〔宋白曰：朔州，春秋北狄之地，曹魏立为马邑县，西晋末，其地为猗卢所据，都代郡，此后魏为畿内之地，亦曾为怀朔镇，孝文迁洛之后，于定襄故城置朔州，高齐又于新平郡朔州，天保八年，乃移于马邑城。〕苑君璋引突厥万余骑至城下，满政击破之。颉利可汗怒，大发兵攻马邑。高迁惧，帅所部二千人斩关宵遁，虏邀之，失亡者半。颉利自帅众攻城，〔帅，读曰率。〕满政出兵御之，或一日战十余合。上命行军总管刘世让救之，至松子岭，不敢进，〔松子岭，地阙。〕还保崞城。会颉利遣使求婚，〔使，疏吏翻。〕上曰：「释马邑之围，乃可议婚。」颉利欲解兵，义成公主固请攻之。颉利以高开道善为攻具，召开道，与之攻马邑甚急。颉利诱满政使降，满政骂之。粮且尽，救兵未至，满政欲溃围走朔州，右虞候杜士远〔隋文帝于东宫置左右虞候府，掌斥候。是后州镇各置虞候，以为衙前之职，以备候不虞名官。〕以虏兵盛，恐不免，壬戌，杀满政降于突厥，〔按通鉴据新唐书高祖本纪自丙午至壬戌，排日书之，但十七日间，先书杀刘世让，后复书命世让救马邑及退保事，盖通鉴序突厥陷马邑事，书之不详，排日之近远也。〕苑君璋复杀城中豪杰与满政同谋者三十余人。上以满政子玄积为上柱国，袭爵。丁卯，突厥复请和亲，〔复，扶又翻；下同。〕以马邑归唐；上以将军秦武通为朔州总管。

     突厥数为边患，〔数，所角翻。〕并州大总管府长史窦静表请于太原置屯田以省馈运；议者以为烦扰，不许。静切论不已，敕征静入朝，〔长，知两翻。朝，直遥翻。〕使与裴寂、萧瑀、封德彝相论难于上前，〔瑀，音禹。难，乃旦翻。〕寂等不能屈，乃从静议，岁收谷数千斛，上善之，命检校并州大总管。静，抗之子也。〔窦抗，荣定之子。〕十一月，辛巳，秦王世民复请增置屯田于并州之境，从之。

     黄州总管周法明将兵击辅公祏，〔黄州，汉邾县地，萧齐置齐安郡，隋置黄州。祏，音石。〕张善安据夏口，拒之。〔将，即亮翻。夏，户雅翻。〕法明屯荆口镇，〔盖当荆江之口置镇，其地在汉阳界。〕壬午，法明登战舰饮酒，〔舰，户黯翻。〕善安遣刺客数人诈乘鱼艓而至，〔艓，达协翻，丁度曰：舟名。〕见者不以为虞，遂杀法明而去。

     甲申，舒州总管张镇周等击辅公祏将当世于猷州之黄沙，大破之。〔武德三年以宣州之泾县置南徐州，寻改曰猷州。〕

     丁亥，上校猎于华阴。〔华，户化翻。〕己丑，迎劳秦王世民于忠武顿。〔秦王自并州还。劳，力到翻。〕

     十二月，癸卯，安抚使李大亮诱张善安，执之。〔使，疏吏翻。诱，音酉。〕大亮击善安于洪州，与善安隔水而陈，〔陈，读曰阵。〕遥相与语。大亮谕以祸福，善安曰：「善安初无反心，正为将士所误；欲降又恐不免。」〔将，即亮翻。〕大亮曰：「张总管有降心，则与我一家耳。」因单骑渡水入其陈，与善安执手共语，示无猜间。〔降，下江翻。间，古苋翻。〕善安大悦，遂许之降。既而善安将数十骑诣大亮营，大亮止其骑于门外，引善安入，与语。久之，善安辞去，大亮命武士执之，从骑皆走。〔从，才用翻。〕善安营中闻之，大怒，悉众而来，将攻大亮。大亮使人谕之曰：「吾不留总管。总管赤心归国，谓我曰：『若还营，恐将士或有异同，为其所制。』故自留不去耳，卿辈何怒于我！」其党复大骂曰：「张总管卖我以自媚于人。」遂皆溃去。大亮追击，多所虏获。送善安于长安，善安自称不与辅公祏交通，〔祏，音石。上赦其罪，善遇之；及公祏败，得所与往还书，乃杀之。

     甲寅，车驾至长安。

     己巳，突厥寇定州，州兵击走之。

     庚申，白简、白狗羌并遣入贡。〔「白简」，恐当伯「白兰」，隋书附国有白兰、白狗等种，风俗略同党项，或役属于吐谷浑，或附附国。新书：白兰羌，吐蕃谓之丁零，左属党项，右与多弥接，胜兵万人，勇战鬬，善作兵器。武德六年，使者入朝，明年以其地为维、恭二州。白狗羌与东会州接，胜兵纔千人。使，疏吏翻。〕

     七年〔（甲申、六二四）〕

     春，正月，依周、齐旧制，每州置大中正一人，〔州置大中正，周、齐又因魏、晋之制。〕掌知州内人物，量望第，以本州岛门望高者领之，无品秩。

     壬午，赵郡王孝恭击辅公祏别将于枞阳，破之。〔枞阳县，汉属庐江郡，梁置枞阳郡，隋废郡改为同安县，属庐州。祏，音石。将，即亮翻。枞，七容翻。〕

     庚寅，邹州人邓同颖杀刺史李士衡反。〔唐初以齐州之邹平、长山置邹州。〕

     丙申，以白狗等羌地置维、恭二州。〔维州，维川郡，以白狗羌降户，姜维故城置。其地乃汉蜀郡徼外冉駹之地，蜀将姜维、马忠讨汶山羌于此，故垒在焉。恭州，即西恭州，后改曰笮州。又戎州都督府所领羁縻州有曲州，本隋之恭州，隋乱废，武德元年开南中复置，八年改曲州，故朱提郡地，非此也。刘昫曰：维州，即古西戎地也。其地南界江阳，岷山连岭而西，不知其极，北望陇山，积雪如玉，东望成都，若在井底。地接石纽山，夏禹生于石纽是也。其城在岷山之孤峰，三面临江，距成都四百里许。杜佑曰：维州在当州北二百六十里。〕

     二月，〔【章：十二行本「月」下有「辛丑」二字；乙十一行本同；孔本同。】〕辅公祏遣兵围猷州，刺史左难当婴城自守。〔宋白曰：宣州泾县，唐武德二年置南徐州于此，其年改为猷州。〕安抚使李大亮引兵击公祏，破之。〔使，疏吏翻；下同。〕赵郡王孝恭攻公祏鹊头镇，拔。〔新志：宣州南陵县有鹊头镇。〕

     丁未，高丽王建武遣使来请班历。遣使册建武为辽东郡王、高丽王；以百济王扶余璋为带方郡王，新罗王金真平为乐浪郡王。〔丽，力知翻。乐浪，音洛郎。〕

     始州獠反，〔始州，普安郡，后改剑州。獠，鲁皓翻。〕遣行台仆射窦轨讨之。

     己酉，诏：「诸州有明一经以上未仕者，咸以名闻；州县及乡皆置学。」

     壬子，行军副总管权文诞破辅公祏之党于猷州，拔其枚洄等四镇。

     戊午，改大总管为大都督府。

     己未，高开道将张金树杀开道来降。〔将，即亮翻。降，户江翻；下同。〕开道见天下皆定，欲降，自以数反复不敢；〔高开道既降而复叛，自知有反复之罪。数，所角翻。〕且恃突厥之众，遂无降意。其将卒皆山东人，思乡里，咸有离心。开道选勇敢士数百，谓之假子，常直合内，使金树领之。故刘黑闼将张君立亡在开道所，与金树密谋取开道。金树遣其党数人入合内，与假子游戏，向夕，潜断其弓弦，〔断，丁管翻。〕藏刀槊于床下，合瞑，抱之趋出，〔人睡则目合而瞑。槊，色角翻。瞑，莫定翻。〕金树帅其党大噪，攻开道合，〔帅，读曰率。噪，苏到翻。〕假子将御之，弓弦皆绝，刀槊已失，争出降；君立亦举火于外与相应，内外惶扰。开道知不免，乃擐甲持兵坐堂上，与妻妾奏乐酣饮，〔擐，音宦。酣，户甘翻。〕众惮其勇，不敢逼。天且明，开道缢，〔缢，于赐翻，又于计翻。〕妻妾及诸子乃自杀。金树陈兵，悉收假子斩之，并杀君立，死者五百余人。遣使来降，诏以其地置妫州。〔以妫水名州。妫，俱为翻。〕壬戍，以金树为北燕州都督。〔妫州，妫川郡，治怀戎县。北齐置北燕州，本治怀戎，唐既以怀戎之地置妫州，又以北燕州都督之名宠金树也。燕，因肩翻。〕

     戊辰，洋、集二州獠反，陷隆州晋城。〔洋州，洋川郡，治西乡县。西乡，汉成固县，蜀立西乡县，后魏于此置洋州，以水为名。洋，音祥。集州，符阳郡，武德元年，析梁州之难江、巴州之符阳&#8231;长池&#8231;白石置。隆州，巴西郡，汉阆中地。刘昫曰：西魏置隆州于阆中，隋为巴西郡，唐复为隆州。宋白曰：取其连冈地势高隆为名。后魏典略云：此州古有隆城坚险，因置隆州。晋城县亦阆中地，梁置木兰郡，西魏废郡，改西充国曰晋城。獠，鲁皓翻。〕

     是月，太保吴王杜伏威薨。辅公祏之反也，诈称伏威之命以绐其众。〔绐，荡亥翻。〕及公祏平，赵郡王孝恭不知其诈，以状闻；诏追除伏威名，籍没其妻子。及太宗即位，知其冤，赦之，复其官爵。

     三月，初定令，以太尉、司徒、司空为三公，次尚书、门下、中书、秘书、殿中、内侍为六省，次御史台，次太常至太府为九寺，〔太常、光禄、卫尉、宗正、太仆、大理、鸿胪、司农、太府，凡九寺。〕次将作监，次国子学，次天策上将府，〔将，即亮翻。〕次左、右卫至左、右领卫为十四卫；〔十二卫及左、右监门卫为十四卫。〕东宫置三师、三少、詹事及两坊、三寺、十率府；〔两坊：门下坊，典事坊。三寺：家令寺，率更寺，仆寺。十率府：左、右卫率，左、右虞候率，左、右监门率、左、右内率。少，诗照翻。率，读如字。〕王、公置府佐、国官，公主置邑司，并为京职事官。〔王府有傅、咨议参军、友、文学、东&#8231;西合祭酒、长史、司马、掾、属、主簿、史、记室、录事参军、录事、功&#8231;仓&#8231;户&#8231;兵&#8231;骑&#8231;法&#8231;士等七曹参军、参军事、行参军、典签。王国有国令、大农尉&#8231;丞、录事、典卫、舍人、学官长、食官长、厩牧长、典府长。公主邑司有令、丞、主簿、谒者、舍人、家吏，掌主家财出入、田园、征封之事。〕州、县、镇、戍为外职事官。自开府仪同三司至将仕郎，二十八阶，为文散官；〔开府仪同三司，从一品；特进，正二品；光禄大夫，从二品；金紫光禄大夫，正三品；银青光禄大夫，从三品；正议大夫，正四品；太中大夫，从四品上；中大夫，从四品下；中散大夫，正五品上；朝议大夫，正五品下；朝请大夫，从五品上；朝散大夫，从五品下；朝议郎，正六品上；承议郎，正六品下；奉议郎，从六品上；通直郎；从六品下；朝请郎，正七品上；宣德郎，正七品下；朝散郎，从七品上；宣义郎，从七品下；给事郎，正八品上；征事郎，正八品下；承奉郎，从八品上；承务郎，从八品下；儒林郎，正九品上；登仕郎，正九品下；文林郎，从九品上；将仕郎，从九品下。散，悉亶翻；下同。〕骠骑大将军至陪戎副尉三十一阶，为武散官；〔骠骑大将军，从一品；辅国大将，正二品；镇军大将军，从二品；冠军大将军、怀化大将军，正三品上；怀化将军，正三品下；云麾将军、归德大将军，从三品上；归德将军，从三品下；忠武将军，正四品上；壮武将军，怀化中郎将，正四品下；宣威将军，从四品上；明威将军，归德中郎将，从四品下；定远将军，正五品上；宁远将军，怀化郎将，正五品下；游骑将军，从五品上；游击将军，归德郎将，从五品下；昭武校尉，正六品上；昭武副尉，怀化司阶，正六品下；振威校尉，从六品上；振威副尉，归德司阶，从六品下；致果校尉，正七品上；致果副尉，怀化中候，正七品下；翊麾校尉，从七品上；翊麾副尉，归德中候，从七品下；宣节校尉，正八品上；宣节副尉，怀化司戈，正八品下；御侮校尉，从八品上；御侮副尉，归德司戈，从八品下；仁勇校尉，正九品上；仁勇副尉，怀化执戟长上，正九品下；陪戎校尉，从九品上；陪戎副尉，归德执戟长上，从九品下。骠，匹妙翻。骑，奇寄翻；下同。〕上柱国至武骑尉十二等，为勋官。〔勋级：十有二转为上柱国，视正二品；十有一转为柱国，视从二品；十转为上护军，视正三品；九转为护军，视从三品；八转为上轻车都尉，视正四品；七转为轻车都尉，视从四品；六转为上骑都尉，视正五品；五转为骑都尉，视从五品；四转为骁骑尉，视正六品；三转为飞骑尉，视从六品；二转为云骑尉，视正七品；一转为武骑尉，视从七品。〕

     丙戌，赵郡王孝恭破辅公祏于芜湖，拔梁山等三镇。〔芜湖时在宣州当涂县界。梁山在和州历阳县南七十里，临江。祏，音石。〕辛卯，安抚使任緕拔扬子城，广陵城主龙龛降。〔扬子城在扬州江都县界。扬州治江都，古广陵城也。姓苑：龙姓，古龙伯氏之后。任，音壬。緕，古回翻。龛，口含翻。〕

     先是，辅公祏遣其将冯慧亮、陈当世将舟师三万屯博望山，〔天门山在宣州当涂县西南三十里，又名娥眉山，夹江对峙，东曰博望，西曰梁山。先，悉荐翻。将，即亮翻；下同。考异曰：旧赵郡王孝恭传作「陈当时」。旧李靖传云：「屯当涂。」今皆从高祖实录。〕陈正通、徐绍宗将步骑三万屯青林山，〔水经注：湖水出庐江郡之东陵乡，禹贡所谓「过九江至于东陵」者也。西南流，水积为湖，湖西有青林山。又今当涂县东南有青山。〕仍于梁山连铁锁以断江路，〔断，丁管翻。〕筑却月城，延袤十余里，〔袤，音茂。〕又结垒江西以拒官军。孝恭与李靖帅舟师次舒州，李世绩帅步卒一万渡淮，拔寿阳，次硖石。〔帅，读曰率。〕慧亮等坚壁不战，孝恭遣奇兵绝其粮道，慧亮等军乏食，夜，遣兵薄孝恭营，孝恭坚卧不动。孝恭集诸将议军事，皆曰：「慧亮等拥强兵，据水之险，攻之不可猝拔，不如直指丹杨，掩其巢穴，丹杨既溃，慧亮等自降矣！」〔降，户江翻。〕孝恭将从其议，李靖曰：「公祏精兵虽在此水陆二军，然所自将亦不为少，今博望诸栅尚不能拔，公祏保据石头，岂易取哉！〔易，以豉翻。〕进攻丹杨，旬月不下，慧亮蹑吾后，腹背受敌，此危道也。〔李靖此议与长孙无忌安市之议略同。然李靖决胜而太宗无功，及安市班师，靖咎其不能用道宗之策。此用兵之所以难也。〕慧亮、正通皆百战余贼，其心非不欲战，正以公祏立计使之持重，欲以老我师耳。我今攻其城以挑之，〔挑，徒了翻。〕一举可破也！」孝恭然之，使羸兵先攻贼营而勒精兵结陈以待之。〔羸，伦为翻。陈，读曰阵。〕攻垒者不胜而走，贼出兵追之，行数里，遇大军，与战，大破之。〔此左传楚五大夫破吴师以灭舒鸠之故智也。〕阚棱免冑谓贼众曰：「汝曹不识我邪﹖〔邪，音耶。〕何敢来与我战！」贼多棱故部曲，皆无鬬志，或有拜者，由是遂败。孝恭、靖乘胜逐北，转战百余里，博山、青林两戍皆溃，慧亮、正通等遁归，杀伤及溺死者万余人。〔溺，奴狄翻。〕李靖兵先至丹杨，公祏大惧，拥兵数万，弃城东走，欲就左游仙于会稽，李世绩追之。公祏至句容，〔句容县汉属丹杨郡，时属蒋州，在建康城东九十里。〕从兵能属者纔五百人，〔从，才用翻。属，之欲翻。〕夜，宿常州，其将吴骚等谋执之。公祏觉之，弃妻子，独将腹心数十人，斩关走。至武康，〔吴分乌程、余杭立永安县，晋改为永康，又改为武康，属湖州，在州西南一百七里。〕为野人所矢，西门君仪战死，执公祏，送丹杨枭首，〔枭，坚尧翻。〕分捕余党，悉诛之，江南皆平。

     己亥，以孝恭为东南道行台右仆射，李靖为兵部尚书。顷之，废行台，以孝恭为扬州大都督，靖为府长史。上深美靖功，曰：「靖，萧、辅之膏肓也。」〔谓萧铣、辅公祏皆为靖所杀也。肓，呼光翻。〕

     阚棱功多，颇自矜伐。公祏诬棱与己通谋。会赵郡王孝恭籍没贼党田宅，〔籍没者，举籍贼党所有田宅，没而入官。〕棱及杜伏威、王雄诞田宅在贼境者，孝恭并籍没之；棱自诉理，忤孝恭，〔忤，五故翻。〕孝恭怒，以谋反诛之。

     夏，四月，庚子朔，赦天下。是日，颁新律令，比开皇旧制增新格五十三条。

     初定均田租、庸、调法：〔调，徒钓翻。〕丁、中之民，给田一顷，笃疾减什之六，寡妻妾减七，皆以什之二为世业，八为口分。〔分，扶问翻。〕每丁岁入租，粟二石。调随土地所宜，绫、绢、絁、布。岁役二旬；不役则收其佣，日三尺；〔新志：凡授田，丁岁输粟二斛，谓之租。丁，随乡所出，岁输绢二匹，绫絁二丈，布加五之一，绵三两，麻三斤，非蚕乡则输银十四两，谓之调。用人之力岁二十日，闰加三日；不役，收其庸，日三尺。絁，式支翻。缯，似布。〕有事而加役者，旬有五日，免其调；三旬，租、调俱免。水旱虫霜为灾，什损四以上免租，损六以上免调，损七已上课役俱免。凡民赀业分九等。〔上、中、下各有三等也。〕百户为里，五里为乡，四家为邻，四邻为保。〔考异曰：唐历云：「四家为邻，五家为保。」按通典，四邻为保。唐历误也。〕在城邑者为坊，田野者为村。食禄之家，无得与民争利；工商杂类，无预士伍。男女始生为黄，四岁为小，十六为中，二十为丁，六十为老。岁造计帐，三年造户籍。

     丁未，党项寇松州。

     庚申，通事舍人李凤起击万州反獠，平之。〔后魏分朐铁，置鱼泉县，后周改为万川，隋改为南浦，属信州，武德元年分置万州南浦郡。獠，鲁皓翻；下同。〕

     五月，辛未，突厥寇朔州。

     甲戌，羌与吐谷浑同寇松州，〔吐，从暾入声。谷，音浴。〕遣益州行台左仆射窦轨自翼州道，扶州刺史蒋善合自芳州道击之。〔西吐魏逐吐谷浑，置邓州，隋开皇七年，改曰扶州，同昌郡。武德元年，分会州之左封、翼斜，置翼州，临翼郡。唐制，上州刺史，从三品；中，正四品上；下，正四品下。〕

     丙戌，作仁智宫于宜君。〔宜君县置于古祋祤城，隋属京兆郡，时属宜州。〕

     丁亥，窦轨破反獠于方山，俘二万余口。

