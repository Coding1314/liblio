卷第一百九十一【唐纪七】起阏逢涒滩（甲申）六月，尽柔兆淹茂（丙戌）八月，凡二年有奇。

     高祖神尧大圣光孝皇帝下之上

     武德七年〔（甲申、六二四）〕

     六月，辛丑，上幸仁智宫避暑。〔帝作仁智吕于宜州之宜君县。〕

     辛亥，泷州、扶州獠作乱，遣南尹州都李光度等击平之。〔泷州，永熙郡，汉端溪县地。又泷州信义县，武德元年分置怀德县，仍置南扶州。南尹州，郁林郡，汉广郁县地。后汉谷永为郁林太守，降乌许人十余万，开置七县，即此地也。泷，吕江翻。獠，鲁皓翻。〕

     丙辰，吐谷浑寇扶州，〔此扶州以生羌之地置，注已见上。吐，从暾入声。谷，音浴。〕刺史蒋善合击走之。

     壬戌，庆州都督杨文干反。〔庆州弘化郡，汉北地马岭、方渠县地。按宋白续通典：庆州弘化郡东南三里有不窋城，后魏大统十一年置朔州，隋文帝改置合川镇，十六年，置庆州，以庆美取其嘉名。今郡城名尉李城，在白马两川交口，亦曰不窋城。附郭安化县，隋置合水县，武德改合川县，贞观改弘化县，寻随郡改县名。管下华池县，汉归德县地；乐盘县，汉富平县地；马领、方渠，则为通远军地矣。史记正义曰：汉郁郅县，今庆州弘化县是。〕

     初，齐王元吉劝太子建成除秦王世民，曰：「当为兄手刃之！」〔为，于伪翻；下迭为、复为同。〕世民从上幸元吉第，元吉伏护军宇文宝于寝内，欲刺世民；〔刺，七亦翻。〕建成性颇仁厚，遽止之。元吉愠曰：「为兄计耳，于我何有！」

     建成擅募长安及四方骁勇二千饩人为东宫卫士，〔愠，于问翻。骁，坚尧翻。〕分屯左、右长林，号长林兵。〔东宫有左、右长林门。考异曰：旧传云：「建成私召四方骁勇，并募长安恶少年二千余人，畜为宫甲，分屯左、右长林，号长林兵。」实录云：「元吉见秦王有大功，每怀勡害，言论丑恶，谮害日甚。每谓建成曰：『当为大哥手刃之。』建成性颇仁厚，初止之；元吉数言不已，建成后亦许之。元吉因令速发，遂与建成各募壮士，多匿罪人，赏赐之，图行不轨。其记室荣九思为诗以刺之曰：『丹青饰成庆，玉帛擅专诸。』而弗悟也。典签裴宣俨因免官改事秦府，谓泄其事，又鸩之。自杀斯人已后，人皆振恐，知其事，莫有敢言。后乃连结宫闱，与建成俱通德妃尹氏，以为内援。」旧传又云：「厚赂中书令封德彝以为党助。由是高祖颇疏太宗而加爱元吉。」今但择取其可信者书之。〕又密使右虞候率可达志从燕王李艺发幽州突骑三百，置宫东诸坊，欲以补东宫长上。〔可达，虏复姓。骑，奇寄翻。燕，因肩翻。唐六典：凡应宿卫官，各从番第。诸卫将军、中郎将、郎将及诸卫率、副率、千牛备身、备身左右、太子千牛并上；折冲、果毅应宿卫者，并一日上，两日下；诸色长上若司阶、中候、司戈并五日上，十日下。上，时掌翻；下上变同。〕为人所告，上召建成责之，流可达志于巂州。〔巂，音髓。〕

     杨文干尝宿卫东宫，建成与之亲厚，私使募壮士送长安。上将幸仁智宫，命建成居守，世民、元吉皆从。〔守，手又翻；下同。从，才用翻。〕建成使元吉就图世民，曰：「安危之计，决在今岁。」又使郎将尔朱焕、校尉桥公山以甲遗文干。二人至豳州，上变，〔豳州，汉漆县地；汉末置新平郡，东北有古豳亭，后魏置豳州。尔朱焕等至豳州，言有急变，豳州以闻，遂得至仁智宫。遗，于季翻。将，即亮翻。校，户教翻。〕告太子使文干举兵，使〔【章：十二行本「使」作「欲」；乙十一行本同；孔本同；张校同。】〕表里相应；〔考异曰：统记云：「建成遣郎将尔朱焕、校尉桥公山赍甲以赐文干，令起兵；焕等行至豳州，惧罪，告之。」刘餗小说云：「人妾告东宫。」今从实录。〕又有宁州人杜凤举亦诣宫言状。上怒，托他事，手诏召建成，令诣行在。建成惧，不敢赴。太子舍人徐师﨣劝之据城举兵；〔考异曰：统记作「师誉」。今从实录。〕詹事主簿赵弘智劝之贬损车服，屏从者，〔屏，必郢翻，又卑正翻。〕诣上谢罪，建成乃诣仁智宫。未至六十里，悉留其官属于毛鸿宾堡，〔后魏将毛鸿宾所筑，因以为名。宋白曰：三原县有鸿宾栅，后魏孝昌中，萧宝寅乱，毛鸿宾立栅捍之，其故城在县北一十五里。〕以十余骑往见上，〔骑，奇寄翻。〕叩头谢罪，奋身自掷，几至于绝。〔几，居依翻。〕上怒不解，是夜，置之幕下，〔郑康成曰：在上曰幕，幕或在地展陈于上。〕饲以麦饭，〔饲，祥吏翻。〕使殿中监陈福防守，遣司农卿宇文颖驰召文干。〔汉初置治粟内史，景帝改曰大农，武帝加司字；梁置十二卿曰司农卿，掌邦国仓储委积之事。〕颖至庆州，以情告之，文干遂举兵反。上遣左武卫将军钱九陇与灵州都督杨师道击之。

     甲子，上召秦王世民谋之，世民曰：「文干竖子，敢为狂逆，计府僚已应擒戮；若不尔，正应遣一将讨之耳。」〔将，即亮翻。〕上曰：「不然。文干事连建成，恐应之者众。汝宜自行，还，立汝为太子。吾不能效隋文帝自诛其子，当封建成为蜀王。蜀兵脆弱，〔脆，此芮翻。〕他日苟能事汝，汝宜全之；不能事汝，汝取之易耳！」〔易，以豉翻。〕

     上以仁智宫在山中，恐盗兵猝发，夜，帅宿卫南出山外，〔帅，读曰率。〕行数十里，东宫官属〔【章：十二行本「属」下有「将卒」二字；乙十一行本同；孔本同。】〕继至，皆令三十人为队，分兵围守之。明日，复还仁智宫。〔考异曰：实录云：「高祖之出山也，建成忧愤，卧于幕下。天策兵曹杜淹请因乱袭之，建成左右亦有斯请，今上并拒而不纳。」唐统纪云：「太宗之从内出，夜经建成幕，度建成侍卫左右唯有十人，并来跪捧太宗足，皆云：『今日之事，一听王旨，若遣屏除，今其时也。』太宗叱而止之。既而还向府僚说其事，众僚文武并进曰：『文干为储君作逆，天下共知；假手宫臣，正合天意。』太宗曰：『寡人始奉恩旨，何忍旋踵！即有所违，卿与之言，必无此理。』府僚又请，终拒而不听。」按是时高祖无诛建成意，左右何敢辄杀之！今不取。〕

     世民既行，元吉与妃嫔更迭为建成请，封德彝复为之营解于外，〔为，于伪翻。〕上意遂变，复遣建成还京师居守。惟责以兄弟不睦，归罪于太子中允王珪、左卫率韦挺、〔左右卫率掌东宫羽卫兵仗之政令，正四品上。率，所律翻。〕又策兵曹参军杜淹，并流于巂州。〔巂，音髓。〕挺，冲之子也。〔韦冲事隋文帝，招抚叛胡，以赴长城之役，又着绩于南方。〕初，洛阳既平，杜淹久不得调，〔调，徒吊翻。〕欲求事建成。房玄龄以淹多狡数，恐其教导建成，益为世民不利，乃言于世民，引入天策府。

     突厥寇代州之武周城，〔武周县，汉属鴈门郡，魏、晋省，后魏属代郡，隋废入朔州云内县。杜佑曰：朔州马邑郡治善阳县，有秦马邑城、武周塞。厥，九勿翻。〕州兵击破之。

     秋，七月，己巳，苑君璋以突厥寇朔州，总管秦武通击却之。

     杨文干袭陷宁州，〔宋白曰：宁州以安宁取称。九域志：北至庆州一百二十里。〕驱掠吏民出据百家堡。〔百家堡在庆州马岭县。〕秦王世民军至宁州，其党皆溃。癸酉，文干为其麾下所杀，传首京师。获宇文颖，诛之。

     丁丑，梁师都行台白伏愿来降。〔降，户江翻。〕

     戊寅，突厥寇原州；遣宁州刺史鹿大师救之，又遣杨师道趋大木根山。〔【章：十二行本「山」下有「邀其归路」四字；乙十一行本同；孔本同；张校同；退斋校同。】〕〔大木根山，在云中河之西，拓跋氏之先所居也。〕庚辰，突厥寇陇州；遣护军尉迟敬德击之。〔尉，纡勿翻。〕

     吐谷浑寇岷州。辛巳，吐谷浑、党项寇松州。〔吐，从暾入声。谷，音浴。〕

     癸未，突厥寇阴盘。〔阴盘县，汉属安定，晋属京兆，后魏置平凉郡，隋、唐属泾州，唐后改阴盘曰潘原。〕

     甲申，扶州刺史蒋善合击吐谷浑于松州赤磨镇，破之。

     己丑，突吐利设与苑君璋寇并州。

     甲子，车驾还京师。

     或说上曰：〔说，输芮翻。〕「突厥所以屡寇关中者，以子女玉帛皆在长安故也。〔厥，九勿翻。〕若焚长安而不都，则胡寇自息矣。」上以为然，遣中书侍郎宇文士及踰南山至樊、邓，行可居之地，〔踰长安南山出商州，即至樊、邓。行，下孟翻。〕将徙都之。太子建成、齐王元吉、裴寂皆赞成其策，萧瑀等虽知其不可而不敢谏。〔瑀，音禹。〕秦王世民谏曰：「戎狄为患，自古有之。陛下以圣武龙兴，光宅中夏，〔夏，户雅翻。〕精兵百万，所征无敌，柰何以胡寇扰边，遽迁都以避之，贻四海之羞，为百世之笑乎！彼霍去病汉廷一将，犹志灭匈奴；〔霍去病曰：「匈奴未灭，无以家为！」将，即亮翻。〕况臣忝备藩维，愿假数年之期，请系颉利之颈，致之阙下。〔颉，奚结翻。〕若其不效，迁都未晚。」上曰：「善。」建成曰：「昔樊哙欲以十万众横行匈奴中，〔事见十二卷汉惠帝三年。〕秦王之言得无似之！」世民曰：「形势各异，用兵不同，樊哙小竖，何足道乎！不出十年，必定漠北，非〔【章：十二行本「非」下有「敢」字；乙十一行本同；孔本同。】〕虚言也！」〔为太宗灭突厥张本。〕上乃止。建成与妃嫔因共谮世民曰：「突厥虽屡为边患，得赂即退。秦王外托御寇之名，内欲总兵权，成其篡夺之谋耳！」

     上校猎城南，太子、秦、齐王皆从，〔从，才用翻。〕上命三子驰射角胜。建成有胡马，肥壮而喜蹶，〔喜，许记翻。〕以授世民曰：「此马甚骏，能超数丈涧，弟善骑，〔骑，奇寄翻。〕试乘之。」世民乘以逐鹿，马蹶，世民跃立于数步之外，马起，复乘之，〔复，扶又翻。〕如是者三，顾谓宇文士及曰：「彼欲以此见杀，死生有命，庸何伤乎！」建成闻之，因令妃嫔谮之于上〔令，力丁翻。嫔，毗宾翻。〕曰：「秦王自言，我有天命，方为天下主，岂有浪死！」上大怒，先召建成、元吉，然后召世民入，责之曰：「天子自有天命，非智力可求；汝求之一何急邪！」〔邪，音耶。〕世民免冠顿首，请下法司案验。〔下，遐嫁翻。〕上怒不解，会有司奏突厥入寇，上乃改容劳勉世民，命之冠胂，与谋突厥。〔厥，九勿翻。劳，力到翻。冠，古玩翻。〕闰月，己未，诏世民、元吉将兵出豳州以御突厥，〔将，即亮翻。〕上饯之于兰池。〔兰池，即秦始皇遇盗之地。史记注曰：地理志，渭城县有兰池宫。正义曰：括地志，兰池陂即古之兰池，在咸阳县界。秦记曰：始皇引渭水为池，筑为蓬瀛，刻石为鲸，长二百丈；遇盗之处也。〕上每有寇盗，辄命世民讨之，事平之后，猜嫌益甚。

     初，隋末京兆韦仁寿为蜀郡司法书佐，〔按新书百官志：诸州法曹司法参军，掌鞫狱丽法，督盗贼，知赃贿没入。又有参军事，注云：武德初改行书佐曰行参军，寻又改曰参军事。则书佐即参军之任也。〕所论囚至市，犹西向为仁寿礼佛然后死。〔史言韦仁寿论刑，人自以为不冤。为，于伪翻。〕唐兴，爨弘达帅西南夷内附朝廷遣使抚之，〔帅，读曰率。使，疏吏翻。〕类皆食纵，远民患之，有叛者。仁寿时为巂州都督长史，上闻其名，命检校南宁州都督，寄治越巂，〔巂州，越巂郡。巂，音髓。长，知两翻。〕使之岁一至其地慰抚之。仁寿性宽厚，有识度，既受命，将兵五百人至西洱河，〔将，即亮翻。洱，仍吏翻。〕周历数千里，蛮、夷豪帅皆望归附，来见仁寿。仁寿承制置七州、十五县，各以其豪帅为刺史、县令，〔按旧书地理志，是年置西宁、豫、西平、利、南云、磨、南宁七州。志又有西平州，亦是年置。帅，所类翻。〕法令清肃，蛮、夷悦服。将还，〔还，从宣翻，又音如字。〕豪帅皆曰：「天子遣公都督南宁，何为遽去﹖」仁寿以城池未立为辞。蛮、夷即相帅为仁寿筑城，立廨舍，〔帅，读曰率。为，于伪翻。廨，古隘翻。〕旬日而就。仁寿乃曰：「吾受诏但令巡抚，不敢擅留。」蛮、夷号泣送之，〔号，户高翻。〕因各遣子弟入贡。壬戌，仁寿还朝，〔朝，直遥翻。〕上大悦，命仁寿徙镇南宁，以兵戍之。

     苑君璋引突厥寇朔州。〔厥，九勿翻。〕

     八月，戊辰，突厥寇原州。

     己巳，吐谷浑寇鄯州。〔鄯州西平郡，秃发氏所都之地。鄯，时战翻。〕

     壬申，突厥寇忻州，丙子，寇并州；京师戒严。戊寅，寇绥州，〔绥州，雕阴郡。雕阴古县，汉属上郡，今延州以北横山之地也。孙愐曰：绥州，春秋时为白狄所居，秦为上郡，后魏置上州，又改为绥州，取绥德县为名。〕刺史刘大俱击却之。

     是时，颉利、突利二可汗举国入寇，连营南上，〔颉，奚结翻。可，从刊入声。汗，音寒。上，时掌翻。〕秦王世民引兵拒之。会关中久雨，粮运阻绝，士卒疲于征役，器械顿弊，〔顿，读曰钝。〕朝廷及军中咸以为忧。世民与虏遇于豳州，勒兵将战，己卯，可汗帅万余骑奄至城西，陈于五陇阪，〔帅，读曰率。骑，奇寄翻；下同。陈，读曰阵；下虏陈同。阪，音反。〕将士震恐。世民谓元吉曰：「今虏骑凭陵，不可示之以怯，当与之一战，汝能与我俱乎﹖」元吉惧曰：「虏形势如此，柰何轻出，万一失利，悔可及乎！」世民曰：「汝不敢出，吾当独往，汝留此观之。」〔世民独出外以威示突厥，内以服元吉之心。〕世民乃帅骑驰诣虏陈，告之曰：「国家与可汗和亲，何为负约，深入我地！我秦王也，可汗能鬬，独出与我鬬；若以众来，我直以此百骑相当耳。」颉利不之测，笑而不应。〔颉利素服秦王神武，恐其以百骑挑战，而伏大兵四合以击之，故不敢应。〕世民又前，遣骑告突利曰：「尔往与我盟，有急相救；今乃引兵相攻，何无香火之情也！」〔古者盟誓质诸天地山川鬼神，歃血而已；后世有对神立誓者，有礼佛立誓者，始有香火之事。〕突利亦不应。〔秦王以此疑颉利之心，突利恐因此为颉利所疑，故亦不敢应。〕世民又前，将渡沟水，颉利见世民轻出，又闻香火之言，疑突利与世民有谋，乃遣止世民曰：「王不须渡，我无他意，更欲与王申固盟约耳。」乃引兵稍却。是后霖雨益甚，世民诸将曰：「虏所恃者弓矢耳，〔将，即亮翻。〕今积雨弥时，筋胶俱解，弓不可用，彼如飞鸟之折翼；〔折，而设翻。〕吾屋居火食，刀槊犀利，〔犀，坚也。〕以逸制劳，此而不乘，将复何待！」〔复，扶又翻。〕乃潜师夜出，冒雨而进，突厥大惊。世民又遣说突利以利害，〔说，输芮翻。〕突利悦，听命。颉利欲战，突利不可，乃遣突利与其夹毕特勒阿史那思摩来见世民，请和亲，世民许之。思摩，颉利之从叔也。〔从，才用翻。〕突利因自托于世民，请结为兄弟；世民亦以恩意抚之，与盟而去。〔为后突利先来降张本。〕

     庚寅，岐州刺史柴绍破突厥于杜阳谷。〔杜阳山在岐州扶风县。孔颖达诗谱曰：周原者，岐山阳地，属杜阳，地形险阻，而原田肥美。杜阳，汉县，属扶风，有杜阳山，山北有杜阳谷。〕

     壬申，突阿史那恩摩入见，〔见，贤遍翻。〕上引升御榻，慰劳之。〔劳，力到翻。〕思摩貌类胡，不类突厥，故处罗疑其非阿史那种，〔厥，九勿翻。种，章勇翻。〕历处罗、颉利世，常为夹毕特勒，终不得典兵为设。既入朝，〔处，昌吕翻。颉，奚结翻。朝，直遥翻。〕赐爵和顺王。

     丁酉，遣左仆射裴寂使于突厥。〔使，疏吏翻。〕

     九月，癸卯，日南人姜子路反，〔日南郡，德州，后改驩州。〕交州都督王志远击破之。

     癸卯，突厥寇绥州，都督刘大俱击破之，获特勒三人。

     冬，十月，己巳，突厥寇甘州。

     辛未，上校猎于鄠之南山；〔鄠县属京兆，在南山下，北至长安城六十里。鄠，音户。〕癸酉，幸终南。〔郦道元曰：武功县太一山，古文以为终南山，在武功县西南。按鄠、长安之西南山皆曰终南山；「终」，亦作「中」。〕

     吐谷浑及羌人寇迭州，陷合川。〔迭州，合川郡，治迭川，秦、汉以来为诸羌保据。后周武帝逐吐谷浑，取群山重迭之义，置迭州。合川县，后周置西疆郡，隋废为县，治吐谷浑马牧城，唐武德三年移治交戍城。吐，从暾入声。谷，音浴。〕

     丙子，上幸楼观，谒老子祠；〔岐州盩厔县有楼观、老子祠。观，古玩翻。〕癸未，以太牢祭隋文帝陵；十一月，丁卯，上幸龙跃宫；〔京兆高陵县西四十里有龙跃宫。〕庚午，还宫。

     太子詹事裴矩权检校侍中。〔太子詹事，正三品，掌东宫三寺、十率府之政令。唐改隋纳言为侍中。〕

     八年〔（乙酉、六二五）〕

     春，正月，丙辰，以寿州都督张镇周为舒州都督。〔寿州，淮南郡，南朝曰豫州，北朝曰扬州，隋开皇九年曰寿州。〕镇周以舒州本其乡里，到州，就故宅多市酒肴，召亲戚故人，与之师宴，〔酣，户甘翻。〕散发萁踞，如为布衣时，凡十日。既而分赠金帛，泣，与之别，曰：「今日张镇周犹得与故人欢饮，明日之后，则舒州都督治百姓耳，〔治，直之翻。〕君民礼隔，不得复为交游。」〔复，扶又翻；下复置同。〕自是亲戚故人犯法，一无所纵，境内肃然。

     丁巳，遣右武卫将军段德操徇夏州地。〔夏，户雅翻。〕

     吐谷浑寇迭州。〔吐，从暾入声。谷，音浴。〕

     是月，突厥、吐谷浑各请互市，诏皆许之。〔厥，九勿翻。〕先是，中国丧乱，民乏耕牛，至是资于戎狄，杂畜被野。〔先，悉荐翻。丧，息浪翻。畜，许救翻。被，皮义翻。〕

     夏，四月，乙亥，党项寇渭州。〔党，底朗翻。〕

     甲申，上幸鄠县，校猎于甘谷，〔鄠县有甘亭，夏启与有扈氏战之地。甘水出南山甘谷，北流径秦萯阳宫西，又北径甘亭西。鄠，音户。〕营太和宫于终南山；〔长安城南五十里有太和谷、太和宫。〕丙戌，还宫。

     西突厥统叶护可汗遣使请婚，〔突厥大臣曰叶护，西突厥可汗自叶护为可汗，因号统叶护可汗。可，从刊入声。汗，音寒。使，疏吏翻。〕上谓裴矩曰：「西突厥道远，缓急不能相助，今求婚，何如﹖」对曰：「今北狄方强，为国家今日计，且当远交而近攻，〔用秦范睢之言。臣谓宜许其婚以威颉利；〔颉，奚结翻。〕俟数年之后，中国完实，足抗北夷，然后徐思其宜。」上从之。〔考异曰：新、旧传皆云封德彝之谋。今从实录。〕遣高平王道立至其国，统叶护大喜。道立，上之从子也。〔从，才用翻。〕

     初，上以天下大定，罢十二军。〔见上卷上年。〕既而突厥为寇不已，辛亥，复置十二军，以太常卿窦诞等为将军，简练士马，大举击突厥。

     甲寅，凉州胡睦伽陀引突厥袭都督府，〔孙愐曰：睦，姓也。伽，求迦翻。〕入子城；长史刘君杰击破之。〔长，知两翻。〕

     六月，甲子，上幸太和宫。

     丙子，遣燕郡王李艺屯华亭县〔华亭县，隋大业初置，属安定郡，义宁二年，分置陇州，至元和三年，并入汧源县。燕，因肩翻。〕及弹筝峡，〔皆以守陇道。筝，音争。〕水部郎中姜行本断石岭道以备突厥。〔唐制：水部郎中掌天下川渎陂池之政令，以导达沟洫，堰决沟渠，凡舟楫灌溉之利，皆总而举之。凡诸曹郎中，从五品上；员外郎，从六品上。断，丁管翻。厥，九勿翻。〕

     丙戌，颉利可汗寇灵州。〔颉，奚结翻。可，从刊入声。汗，音寒。〕丁亥，以右卫大将军张瑾为行军总管以御之，以中书侍郎温彦博为长史。先是，上与突厥书用敌国礼，〔先，悉荐翻。〕秋，七月，甲辰，上谓侍臣曰：「突厥贪婪无厌，〔婪，卢南翻。厌，于盐翻。〕朕将征之，自今勿复为书，〔复，扶又翻。〕皆用诏敕。」

     丙午，车驾还宫。

     己酉，突厥颉利可汗寇相州。〔「相州」，疑当作「桓州」；此时突厥兵不能至相州也。〕

     睦伽陀攻武兴。〔蜀有武兴镇，后魏置东益州，梁为武兴蕃王国，西魏改曰兴州顺政郡；此非睦伽陀所攻者也。按晋书地理志，永宁中，张轨为凉州刺史，镇武威，上表请合秦、雍流移人于姑臧西北置武兴郡；睦伽陀所攻者即此武兴故城。〕

     丙辰，代州都督蔺﨣与突厥战于新城，不利；〔新城在马邑南。〕复命行军总管张瑾屯石岭，李高迁趋大谷以御之。〔「大谷」，当作「太谷」。旧曰阳邑，隋开皇十八年更名太谷，属并州。宋白曰：并州太谷县，本汉阳邑县，今县东十五里阳邑故城是也。后魏太武景明二年，复置阳邑县，隋开皇十八年，改阳邑为太谷，因县西太谷为名。复，扶又翻。趋，七喻翻。〕丁巳，命秦王出屯蒲州以备突厥。〔考异曰：旧本纪，「八月六日，突厥寇定州，命皇太子往幽州，秦王往并州，以备突厥。」唐历亦同。今据实录，七月秦王出蒲州，八月无太子往幽州、秦王往并州事。〕

     八月，壬戌，突厥踰石岭，寇并州；癸亥，寇灵州；丁卯，寇潞、沁、韩三州。〔沁源，汉谷远县地，后魏改名，隋恭帝义宁元年置义宁郡，武德元年置沁州，又以潞州之襄垣、黎城、涉、铜鞮乡等县置韩州。沁，七鸩翻。〕

     左武候大将军安修仁击睦伽陀于且渠川，破之。〔且，子余翻。且渠川，沮渠氏之墟也。沮渠蒙逊据凉州，川以是得名。〕

     诏安州大都督李靖出潞州道，行军总管任緕屯太行，以御突厥。〔行，户刚翻。厥，九勿翻颉利可汗将兵十余万大掠朔州。〔颉，奚结翻。可，从刊入声。汗，音寒。将，即亮翻。〕壬申，并州道行军总管张瑾与突厥战于太谷，全军皆没，瑾脱身奔李靖。行军长史温彦博为虏所执，〔长，知两翻。〕虏以彦博职在机近，〔中书侍郎，机近在官。〕问以国家兵粮虚实，彦博不对，虏迁之阴山。庚辰，突厥寇灵武，〔考异曰：实录、统纪并云寇广武。按北边地名无广武；下云灵州都督败之，盖「灵武」字误耳。今按旧唐志，代州鴈门，汉广武县。或者寇广武即太谷乘胜之兵欤﹖史臣以汉古县名称鴈门为广武耳。〕甲申，灵州都督任城王道宗击破之。〔道宗所破者，癸亥寇灵州之兵，详见通鉴举要。〕丙戌，突厥寇绥州。丁亥，颉利可汗遣使请和而退。〔使，疏吏翻。〕

     九月，癸巳，突厥没贺咄设陷并州一县，丙申，代州都督蔺﨣击破之。

     癸卯，初令太府检校诸州权量。〔检校其轻重小大也。唐制：凡度以北方秬黍中者，一黍之广为分，十分为寸，十寸为尺，一尺二寸为大尺，十尺为丈。凡量以秬黍中者，容一千二百黍为钥，二钥为合，十合为升，十升为斗，三斗为大斗，十斗为斛。凡权衡以秬黍中者，百黍之重为铢，二十四铢为两，三两为大两，十六两为斤。其量制，公私又不用钥，合内之分，则有抄撮之细。程大昌曰：杜佑通典叙六&#65533;翻廘|而论总曰：其度量三升当今一升，秤则三两当今一两，尺则尺二寸当今一尺。注云：当今，谓实时。实时者，当佑之时也。〕

     丙午，右领军将军王君廓破突厥于幽州，俘斩二千余人。

     突厥寇蔺州。〔蔺州，当置于汉西河郡蔺县界，而新、旧志并不载。〕

     冬，十月，壬申，吐谷浑寇迭州，遣扶州刺史蒋善合救之。〔吐，从暾入声。谷，音浴。〕

     戊寅，突厥寇鄯州，遣霍公柴绍救之。〔厥，九勿翻。突厥既能寇鄯州，则上之蔺州为兰州，未可知也。鄯，时战翻。〕

     十一月，辛卯朔，上幸宜州。

     权检校侍中裴矩罢判黄门侍郎。

     戊戌，突厥寇彭州。〔武德元年，以宁州彭原县置彭州。〕

     庚子，以天策司马宇文士及权检校侍中。

     辛丑，徙蜀王元轨为吴王，汉王元庆为陈王。

     癸卯，加秦王世民中书令，齐王元吉侍中。

     丙午，吐谷浑寇岷州。

     戊申，眉州山獠反。〔眉州，通义郡，本汉犍为郡南安县地，西魏置湄州，因峨眉山而名。獠，鲁皓翻。〕

     以襄邑王神符检校扬州大都督。始自丹杨徙州府及居民于江北。〔由此广陵专扬州之名。〕

     九年〔（丙戌、六二六）〕

     春，正月，己亥，诏太常少卿祖孝孙等更定雅乐。〔少，始照翻。更，工衡翻。〕

     甲寅，以左仆射裴寂为司空，日遣员外郎一人更直其第。

     二月，庚申，以齐王元吉为司徒。

     丙子，初令州县祀社稷，又令士民里闬相从立社。〔闬，侯旰翻，闾也。里门谓之闬。〕各申祈报，〔春夏祈而秋冬报。〕用洽乡党之欢。戊寅，上祀社稷。

     丁亥，突厥寇原州，遣折威将军杨毛严：「毛」改「屯」。】〕击之。〔折威将军，十二军将军之一也。宁州道为折威军。〕

     三月，庚寅，上幸昆明池；壬辰，还宫。

     癸巳，吐谷浑，党项寇岷州。

     戊戌，益州道行台尚书郭行方击眉州叛獠，破之。〔獠，鲁皓翻。〕

     壬寅，梁师都寇边，陷静难镇。〔难，乃旦翻。〕

     丙午，上幸周氏陂。

     辛亥，突厥寇灵州。〔厥，九勿翻。〕

     乙卯，车驾还宫。

     癸丑，南海公欧阳胤奉使在突厥，帅其徒五十人谋掩袭可汗牙帐；〔使，疏吏翻。帅，读曰率。可，从刊入声。汗，音寒。考异曰：实录云五千人。按奉使安得五千人，盖「十」字误作「千」字耳。〕事泄，突厥囚之。

     丁巳，突厥寇凉州，都督长乐王幼良击走之。〔乐，音洛。〕

     戊午，郭行方击叛獠于洪、雅二州，大破之，〔历考新、旧志，剑南有雅州，无洪州。或曰：即眉州洪雅县，「二州」二字衍。隋开皇十三年，以西魏嘉州洪雅镇置县。宋白曰：因洪雅川为名。〕俘男女五千口。

     夏，四月，丁卯，突厥寇朔州；庚午，寇原州；癸酉，寇泾州。戊寅，安州大都督李靖与突厥颉利可汗战于灵州之硖石，自旦至申，突厥乃退。

     太史令傅奕上疏〔唐太史令从五品下，掌观察天文，稽定历数，凡日月星辰之变，风云气色之异。上，时掌翻。〕请除佛法曰：「佛在西域，言妖路远，〔妖，于骄翻。〕汉译胡书，恣其假托。使不忠不孝削发而揖君亲，游手游食易服以逃租赋。伪启三涂，谬张六道，〔释氏以地狱、饿鬼、畜生为三涂，言人之为恶者必堕此也。又添阿修罗、天神、地祇为六道。〕恐愒愚夫，〔愒，今人读如喝，呼葛翻。〕诈欺庸品。乃追忏既往之罪，〔忏，楚鉴翻。释氏以自陈悔过为忏。〕虚规将来之福；布施万钱，希万倍之报，〔施，式豉翻。〕持斋一日，冀百日之粮。遂使愚迷，妄求功德，不惮科禁，轻犯宪章；有造为恶逆，身坠刑网，方乃狱中礼佛，规免其罪。且生死寿夭，〔夭，于矫翻。〕由于自然，刑德威福，关之人主，贫富贵贱，功业所招，而愚僧矫诈，皆云由佛。窃人主之权，擅造化之力，其为害政，良可悲矣！降自羲、农、至于有汉，皆无佛法，君明臣忠，祚长年久。汉明帝始立胡神，西域桑门自传其法。〔事见四十五卷汉明帝永明八年。〕西晋以上，国有严科，不许中国之人辄行髡发之事。洎于苻、石，羌、胡乱华，主庸臣佞，政虐祚短，梁武、齐襄，足为明镜。〔谓梁武帝饿死台城，齐文襄为膳奴所弒也。〕今天下僧尼，数盈十万，翦刻缯彩，装束泥人，竞为厌魅，〔尼，女夷翻。缯，慈陵翻。厌，于琰翻。魅，音媚。〕迷惑万姓。请令匹配，即成十万余户，产育男女，十年长养，一纪教训，可以足兵。〔长，知两翻。〕四海免蚕食之殃，百姓知威福所在，则妖惑之风自革，淳朴之化还兴。〔妖，于骄翻。〕窃见齐朝章仇子佗表言：『僧尼徒众，糜损国家，寺塔奢侈，虚费金帛。』〔沙门，或曰桑门，亦声相近，总谓之僧，皆胡言也。僧，译为和命众，桑门，为息心，比丘，为乞；俗人之信凭道法者，男曰优婆塞，女曰优婆夷。其为沙门者，初修十诫，曰沙弥，而终于二百五十，则具足成大僧。佛弟子收奉舍利，建宫宇，谓为塔，亦胡言，犹宗庙也，故世称塔庙。〕为诸僧附会宰相，对朝谗毁，〔言对朝廷而肆谗毁也。朝，直遥翻。佗，徒何翻。〕诸尼依托妃、主，潜行谤讟，子佗竟被囚絷，刑于都市。〔被，皮义翻。〕周武平齐，制封其墓。臣虽不敏，窃慕其踪。」

     上诏百官议其事，唯太仆卿张道源称奕言合理。〔古有太仆正，汉九卿有太仆，梁十二卿有太仆卿。唐太仆卿掌邦国厩牧、车舆之政令。〕萧瑀曰：「佛，圣人也，而奕非之；非圣人者无法，〔引孝经之言。瑀，音禹。〕当治其罪。」〔治，直之翻。〕奕曰：「人之大伦，莫如君父。佛以世嫡而叛其父，以匹夫而抗天子。〔释典谓佛以王太子出家，故言以世嫡叛其父。释氏之法不拜君亲，故言以匹夫抗天子。〕萧瑀不生于空桑，〔昔有莘氏女采桑于伊川，得婴儿于空桑中，言其母孕于伊水之滨，梦神告之曰：「臼水出而东走。母明而视之，臼水出焉，告其邻居而走，顾望其邑咸为水矣。其母化为空桑，子在其中。莘女取而献之，长有贤德，教以为尹，是谓伊尹。〕乃遵无父之教。非孝者无亲，瑀之谓矣！」〔亦以孝经之言难瑀。〕瑀不能对，但合手曰：「地狱之设，正为是人！」〔释氏之说，谓为善者则升天堂，为恶者堕地狱。为，于伪翻。〕

     上亦恶沙门、道士苟避征傜，不守戒律，皆如奕言。又寺观邻接廛邸，溷杂屠沽，〔恶，乌路翻。观，古玩翻；下同。〕辛巳，下诏：「命有司沙汰天下僧、尼、道士、女冠，其精勤练行者，迁居大寺观，给其衣食，毋令阙乏。〔行，下孟翻。观，古唤翻。〕庸猥粗秽者，悉令罢道，张：「道」作「遣」。】〕勒还乡里。京师留寺□所，观二所，诸州各留一所，余皆罢之。」

     傅奕性谨密，既职在占候，杜绝交游，所奏灾异，悉焚其笹，人无知者。

     癸未，突厥寇西会州。〔武德二年，以平凉郡之会宁镇置西会州。厥，九勿翻。〕

     五月，戊子，虔州胡成郎等杀长史，叛归梁师都；〔「虔州」当作「庆州」。长，知两翻。〕都督刘旻追斩之。

     壬辰，党项寇廓州。〔廓州，浇河郡，古邯川之地。党，底朗翻。〕

     戊戌，突厥寇秦州。

     壬寅，越州人卢南反，杀刺史宁道明。〔此岭南之越州，后改廉州。〕

     丙午，吐谷浑、党项寇河州。〔吐，从暾入声。谷，音浴。〕

     突厥寇兰州。〔兰州，金城郡，汉金城郡之枝阳县地，以皋兰山名州。〕

     丙辰，遣平道将军柴绍柴将兵击胡。〔岐州道为平道军，柴绍为将军。绍将，即亮翻。〕

     六月，丁巳，太白经天。〔汉天文志曰：太白经天，天下革，民更王。孟更注云：谓出东入西，出西入东也。太白阴星，出东当伏东，出西当伏西，过午则经天。晋灼云：日，阳也，日出则星亡。昼见午上为经天。刘向五纪论曰：太白少阴，弱不得专行，故以巳、未为界，不得经天而行。经天则昼见，其占为兵丧，为不臣，为更王，强国弱，小国强。〕

     秦王世民既与太子建成、齐王元吉有隙，以洛阳形胜之地，恐一朝有变，欲出保之，乃以行台工部尚书温大雅镇洛阳，遣秦府车骑将军荣阳张亮将左右王保等千余人之洛阳，〔骑，奇寄翻。亮将，即亮翻。之，往也。〕阴结纳山东豪杰以俟变，多出金帛，恣其所用。元吉告亮谋不轨，下吏考验；〔下，遐嫁翻。〕亮终无言，乃释之，使还洛阳。

     建成夜召世民，饮酒而酖之，世民暴心痛，吐血数升，〔吐，土故翻。〕淮安王神通扶之还西宫。〔西宫，盖即弘义宫。新书曰：秦王居西宫之承干殿。〕上幸西宫，问世民疾，敕建成曰：「秦王素不能饮，自今无得复夜饮。」〔复，扶又翻；下可复、不复、事复、能复同。〕因谓世民曰：「首建大谋，削平海内，皆汝之功。吾欲立汝为嗣，汝固辞；〔事见前。嗣，祥吏翻。〕且建成年长，为嗣日久，吾不忍夺也。观汝兄弟似不相容，同处京邑，必有纷竞，〔长，知两翻。处，昌吕翻。〕当遣汝还行台，居洛阳，自陕以东皆主之。〔秦王时领陕东道大行台。陕，失冉翻。〕仍命汝建天子旌旗，如汉梁孝王故事。」〔梁孝王事见汉景帝纪。〕世民涕泣，辞以不欲远离膝下，〔离，力智翻。〕上曰：「天下一家，东、西两都，道路甚迩，〔旧书地理志：东都在西都之东八百五十里。〕吾思汝即往，毋烦悲也。」将行，建成、元吉相与谋曰：「秦王若至洛阳，有土地甲兵，不可复制；〔复，扶又翻。〕不如留之长安，则一匹夫耳，取之易矣。」乃密令数人上封事，言「秦王左右闻往洛阳，无不喜跃，观其志趣，恐不复来。」又遣近幸之臣以利害说上，〔易，以豉翻。上，时掌翻。说，输芮翻。〕上意遂移，事复中止。

     建成、元吉与后宫日夜谮诉世民于上，〔后宫，即尹德妃、张婕妤等。〕上信之，将罪世民。陈叔达谏曰：「秦王有大功于天下，不可黜也。且性刚烈，若加挫抑，恐不胜忧愤，或有不测之疾，〔胜，音升。〕陛下悔之何及！」上乃止。元吉密请杀秦王，上曰：「彼有定天下之功，罪状未着，何以为辞﹖」元吉曰：「秦王初平东都，顾望不还，散钱帛以树私恩，又违敕命，非反而何！但应速杀，何患无辞！」上不应。

     秦府僚属皆忧惧不知所出。行台考功郎中房玄龄谓比部郎中长孙无忌曰：〔唐制：考功郎中属吏部，掌文部官吏之考课。考课之法有四善、二十七最。比部属刑部，掌勾诸司百僚俸料、公廨、赃赎，调敛徒役，课程逋悬数物，周知内外之经费而总勾之。比，音毗。〕「今嫌隙已成，一旦祸机窃发，岂惟府朝涂地，〔府朝，犹言府廷也。汉时郡僚谓本郡为郡朝，亦此类。朝，直遥翻。〕乃实社稷之忧；莫若劝王行周公之事以安家国。〔谓周公诛管、蔡也。〕存亡之机，间不容发，正在今日！」无忌曰：「吾怀此久矣，不敢发口；今吾子所言，正合吾心，谨当白之。」乃入言世民。世民召玄龄谋之，玄龄曰：「大王功盖天地，当承大业；今日忧危，乃天赞也，愿大王勿疑。」乃与府属杜如晦共劝世民诛建成、元吉。

     建成、元吉以秦府多骁将，欲诱之使为己用，〔骁，坚尧翻。将，即亮翻。诱，音酉。〕密以金银器一车赠左二副护军尉迟敬德，〔时秦、齐府各置左右六府护军。尉，纡勿翻。〕并以书招之曰：「愿迂长者之眷，以敦布衣之交。」〔长，知两翻。〕敬德辞曰：「敬德，蓬户瓮牖之人，遭隋末乱离，久沦逆地，罪不容诛。秦王赐以更生之恩，〔事见一百八十八卷三年。〕今又策名藩邸，〔左传：狐突曰：「策名委质，贰乃辟也。」杜预注云：名书于所臣之策。〕唯当杀身以为殿；于殿下无功，不敢谬当重赐。若私交殿下，乃是贰心，徇利忘忠，殿下亦何所用！」建成怒，遂与之绝。敬德以告世民，世民曰：「公心如山岳，虽积金至斗，〔斗，谓北斗。唐人诗曰：「身后堆金柱北斗。」盖时人常语也。〕知公不移。相遗但受，何所嫌也！〔遗，唯季翻。〕且得以知其阴计，岂非良策！不然，祸将及公。」既而元吉使壮士夜刺敬德，敬德知之，洞开重门，〔刺，七亦翻。重，直龙翻。〕安卧不动，刺客屡至其庭，终不敢入。〔长其勇也。〕元吉乃谮敬德于上，下诏狱讯治，〔下，遐嫁翻。治，直之翻。〕将杀之，世民固请，得免。又谮左一马军总管程知节，出为康州刺史。〔武德元年，以成州同谷县置西唐州。〕知节谓世民曰：「大王股肱羽翼尽矣，身何能久！知节以死不去，愿早决计。」又以金帛诱右二护军段志玄，志玄不从。〔诱，音酉。〕建成谓元吉曰：「秦府智略之士，可惮者独房玄龄、杜如晦耳。」皆谮之于上而逐之。

     世民腹心唯长孙无忌尚在府中，与其舅雍州治中高士廉、右候车骑将军三水侯君集〔长，知两翻。右候车骑将军，以车骑将军属右候卫也。三水县，汉属安定郡，隋、唐属邠州。宋白曰：三水县以县界有罗川谷，三泉并流为名。雍，于用翻。骑，奇寄翻。〕及尉迟敬德等，〔尉，纡勿翻。〕日夜劝世民诛建成、元吉。世民犹豫未决，问于灵州大都督李靖，靖辞；问于行军总管李世绩，世绩辞；世民由是重二人。〔考异曰：统纪云：「秦王惧，不知所为。李靖、李绩数言大王以功高被疑，靖等请申犬马之力。」刘餗小说：「太宗将诛萧墙之恶以主社稷，谋于卫公靖，靖辞；谋于英公徐绩，绩亦辞。帝由是珍此二人。」二说未知谁得其实。然刘说近厚，有益风化，故从之。旧建成传又云：「封德彝密劝大宗诛建成，世民不从。德彝更言于上曰：『秦王既有大功，终不为太子之下，若不立之，愿早为之所。』又说建成作乱，曰：『夫为四海者不顾其亲。汉高乞羹，此之谓矣。』」按许敬宗传云：「敬宗父善心及虞芯南兄世基，皆为宇文化及所杀，封德彝时为内史舍人，备见其事，尝谓人曰：『世基被诛，世南匍匐而请代；善心之死，敬宗舞蹈以求生。』人以为口实，敬宗衔之。及为德彝立传，盛加其恶。」疑此亦近诬，今不取。〕

     会突厥郁射设数万骑屯河南，入塞，围乌城，〔乌城，盖在盐州五原县乌盐池；或曰，在朔方乌水上。杜佑曰：武威郡南二里有乌城守捉。将，即亮翻。骑，奇寄翻。厥，九勿翻。〕建成荐元吉代世民督诸军北征，上从之，命元吉督右武卫大将军李艺、天纪将军张瑾等救乌城。〔关内十二军，泾州道曰天纪军，置将军一人。〕元吉请尉迟敬德、程知节、段志玄及秦府右三统军秦叔宝等与之偕行，简阅秦王帐下精锐之士以益元吉军。率更丞王晊密告世民曰：〔唐志：太子率更寺，令一人，从四品上；丞二人，从七品上。掌宗族次序、礼乐、刑罚及漏刻之政令。更，工衡翻。晊，之日翻。〕「太子语齐王：『今汝得秦王骁将精兵；拥数万之众，吾与秦王饯叉于昆明池，使壮士拉杀之于幕下，秦云暴卒，主上宜无不信。〔语，牛倨翻。拉，卢合翻。骁，坚尧翻。将，即亮翻。考异曰：旧传以为建成实有此言而晊告之。按建成前酖秦王，高祖已知之。今若明使壮士拉杀而欺云暴卒，高祖岂有肯信之理！此说殆同儿戏。今但至晊告建成等，则事之虚实皆未可知，所谓疑以传疑也。〕吾当使人进说，令授吾国事。敬德等既入汝手，宜悉坑之，孰敢不服！』」世民以晊言告长孙无忌等，无忌等劝世民先事图之。〔先，悉荐翻。〕世民叹曰：「骨肉相残，古今大恶。吾诚知祸在朝夕，欲俟其发，然后以义讨之，不亦可乎！」敬德曰：「人情谁不爱其死！今众人以死奉王，乃天授也。祸机垂发，而王犹晏然不以为忧，大王纵自轻，如宗庙社稷何！大王不用敬德之言，敬德将窜身草泽，不能留居大王左右，交手受戮也！」无忌曰：「不从敬德之言，事今败矣。敬德等必不为王有，无忌亦当相隋而去，不能复事大王矣！」〔敬德、无忌诡言逃去以激世民，使之速发。复，扶又翻；下同。〕世民曰：「吾所言亦未可全弃，公更图之。」敬德曰：「王今处事有疑，非智也；临难不决，非勇也。〔处，昌吕翻。〕且大王素所畜养勇士八百余人，〔畜，吁玉翻。〕在外者今已入宫，擐甲执兵，〔擐，音宦。〕事势已成，大王安得已乎！」

     世民访之府僚，皆曰：「齐王凶戾，终不肯事其兄。比闻护军薛实尝谓齐王曰：〔比，毗至翻。此齐府护军也。〕『大王之名，合之成「唐」字，大王终主唐祀。』〔合，音合。〕齐王喜曰：『但除秦王，取东宫如反掌耳。』彼与太子谋乱未成，已有取太子之心。乱心无厌，〔厌，于盐翻。〕何所不为！若使二人得志，恐天下非复唐有。〔复，音扶又翻；下听复同，又并音如字。〕以大王之贤，取二人如拾地芥耳，柰何徇匹夫之节，忘社稷之计乎！」世民犹未决，众曰：「大王以舜为何如人﹖」曰：「圣人也。」众曰：「使舜浚井不出，则为井中之泥，涂廪不下，则为廪上之灰，安能泽被天下，法施后世乎！是以小杖则受，大杖则走，盖所存者大故也。」〔瞽瞍使舜浚井，既入，从而揜之，舜穿井为匿空旁出。使涂廪，捐嘥，瞽瞍焚廪，舜以两笠自扞而下。家语：孔子曰：「舜事瞽瞍，小杖则受，大杖则走。」被，皮义翻。〕世民命卜之，幕僚张公谨自外来，〔【章：十二行本「来」下有「见之」二字；乙十一行本同；孔本同；张校同；退斋校同。】〕取龟投地，〔说苑曰：灵龟五色，似玉似金，北阴向阳，上高象天，下平法地，易号为龟。〕曰：「卜以决疑；今事在不疑，尚何卜乎！卜而不吉，庸得已乎！」于是定计。〔考异曰：唐历云：「布卦未毕，张公谨适自外至，谏曰：『夫事不可疑而疑者，其祸立至。今假使卜之不吉，其可已乎！』遂折蓍。秦王曰：『善！』」今从旧唐书。〕

     世民令无忌密召房玄龄等，曰：「敕旨不听复事王；今若私谒，必坐死，不敢奉教！」〔房玄龄之言，亦以激发世民。〕世民怒，谓敬德曰：「玄龄、如晦岂叛我邪！」〔邪，音耶。〕取所佩刀授敬德曰：「公往观之，若无来心，可断其首以来。」〔断，丁管翻。〕敬德往，与无忌共谕之曰：「王已决计，公宜速入共谋之。吾属四人，不可群行道中。」乃令玄龄、如晦着道士服，〔着，陟略翻。〕与无忌俱入，敬德自他道亦至。

     己未，太白复经天。傅奕密奏：「太白见秦分，〔见，贤遍翻。分，扶问翻。〕秦王当有天下。」上以其状授世民。于是世民密奏建成、元吉淫乱后宫，且曰：「臣于兄弟无毫负，今欲杀臣，似为世充、建德报雠。臣今枉死，永违君亲，魂归地下，实耻见诸贼！」上省之，愕然，〔为，于伪翻。省，悉景翻。〕报曰：「明当鞫问，汝宜早参。」〔明，谓明日也。参，谓朝参。〕

     庚申，世民帅长孙无忌等入，伏兵于玄武门。〔玄武门，宫城北门。帅，读曰率。长，知两翻。〕张婕妤窃知世民表意，驰语建成。〔婕妤，音接予。语，牛倨翻。〕建成召元吉谋之，元吉曰：「宜勒宫府兵，托疾不朝，以观形势。」〔朝，直遥翻。〕建成曰：「兵备已严，当与弟入参，自问消息。」乃俱入，趣玄武门。〔趣，七喻翻；下同。〕上时已召裴寂、萧瑀、陈叔达等，欲按其事。〔瑀，音禹。〕

     建成、元吉至临湖殿，觉变，即跋马东归宫府。〔跋，蒲掇翻。跋马者，摇駷马衔，偏促一辔，又以两足摇鼓马腹，使之回走。〕世民从而呼之，元吉张弓射世民，再三不彀，〔控弦不开，所以不至于彀，盖仓皇失措也。射，而亦翻；下同。〕世民射建成，杀之。尉迟敬德将七十骑继至，〔将，即亮翻。骑，奇寄翻；下同。〕左右射元吉坠马。世民马逸入林下，为木枝所絓，〔絓，胡卦翻。〕坠不能起。元吉遽至，弓将扼之，敬德跃马叱之。元吉步欲趣武德殿，敬德追射，杀之。翊卫车骑将军冯翊冯立〔太子左右卫率府所领，亦有亲、勋、翊三卫府。〕闻建成死，叹曰：「岂有生受其恩而死逃其难乎！」〔难，乃旦翻。〕乃与副护军薛万彻、屈咥直府左车骑万年谢叔方〔屈咥宜，即驱咥直也，属帐内府。咥，徒结翻，又丑栗翻。万年，赤县，本隋大兴县，武德元年更名。〕帅东宫、齐府精兵二千驰趣玄武门。〔帅，读曰率。趣，七喻翻。〕张公谨多力，独闭关以拒之，不得入。云麾将军敬君弘掌宿卫兵，屯玄武门，〔云麾将军，梁百二十五号将军之一也，唐为武散阶，从三品上。〕挺身出战，所亲止之曰：「事未可知，且徐观变，俟兵集，成列而战，未晚也。」君弘不从，与中郎将吕世衡大呼而进，皆死之。〔唐诸卫中郎将皆正四品下。呼，火故翻。〕君弘，显隽之曾孙也。〔敬显隽仕北齐，官至尚书右仆射。〕守门兵与万彻等力战良久，万彻鼓噪欲攻秦府，将士大惧；〔将，即亮翻。〕尉迟敬德持建成、元吉首示之，〔尉，纡勿翻。〕宫府兵遂溃。万彻与数十骑亡入终南山。冯立既杀敬君弘，谓其徒曰：「亦足以少报太子矣！」〔少，诗沼翻。〕遂解兵，逃于野。

     上方泛舟海池，〔合本太极宫图：太橿宫中凡有三海池，东海池在玄武门内之东，近凝云合；北海池在玄武门内之西；又南有南海池，近咸池殿。〕世民使尉迟敬德入宿卫，敬德擐甲持矛，直至上所。上大惊，问曰：「今日乱者谁邪﹖〔邪，音耶。〕卿来此何为﹖」对曰：「秦王以太子、齐王作乱，举兵诛之，恐惊动陛下，遣臣宿卫。」上谓裴寂等曰：「不图今日乃见此事，当如之何﹖」萧瑀、陈叔达曰：「建成、元吉本不预义谋，又无功于天下，疾秦王功高望重，共为奸谋。今秦王已讨而诛之，秦王功盖宇宙，率土归心，陛下若处以元良，〔太子谓之元良。瑀，音禹。处，昌吕翻；下处分、处决同。〕委之国事，无复事矣！」〔复，扶又翻。〕上曰：「善！此吾之夙心也。」时宿卫及秦府兵与二宫左右战犹未已，敬德请降手敕，令诸军并受秦王处分，〔分，扶问翻。〕上从之。天策府司马宇文士及自东上合门出宣敕，〔合本太极宫图，太极殿有东上合门、西上合门。〕众然后定。上又使黄门侍郎裴矩至东宫晓谕诸将率，皆罢散。〔将，即亮翻；下同。〕上乃召世民，抚之曰：「近日以来，几有投杼之惑。」〔投杼，事见三卷周赧王七年。几，居希翻。〕世民跪而吮上乳，号恸久之。〔吮，徂兖翻。号，户高翻。〕

     建成子安陆王承道、河东王承德、武安王承训、汝南王承明、巨鹿王承义，元吉子梁郡王承业、渔阳王承鸾、普安王承奖、江夏王承裕、义阳王承度皆坐诛，仍绝属籍。

     初，建成许元吉以正位之后，立为太弟，故元吉为之尽死。〔为，于伪翻。〕诸将欲尽诛建成、元吉左右百余人，籍没其家，尉迟敬德固争曰：「罪在二凶，既伏其诛；若及支党，非所以求安也！」乃止。是日，下诏：「赦天下。凶逆之罪，止于建成、元吉，自余党与，一无所问。其僧、尼、道士、女冠并宜依旧。〔是年四月，命有司沙汰僧、尼、道士、女冠。〕国家庶事，皆取秦王处分。」〔处，昌吕翻；下同。〕

     辛酉，冯立、谢叔方皆自出；薛万彻亡匿，世民履使谕之，乃出。世民曰：「此皆忠于所事，义士也。」释之。

     癸亥，立世民为皇太子。又诏：「自今军国庶事，无大小悉委太子处决，然后闻秦。」

     臣光曰：立嫡以长，〔长，知两翻。〕礼之正也。然高祖所以有天下，皆太宗之功；隐太子以庸劣居其右，地嫌势逼，必不相容。向使高祖有文王之明，隐太子有泰伯之贤，太宗有子臧之节，〔文王舍伯邑考而立武王；泰伯让国于弟王季历；子臧辞曹国而不受。〕则乱何自而生矣！既不能然，太宗始欲俟其先发，然后应之，如此，则事非获已，犹为愈也。既而为群下所迫，遂至蹀血禁门，〔如淳曰：杀人流血滂沱为蹀血。师古曰：蹀，谓履涉之也。蹀，徒颊翻。〕推刃同气，〔推，吐雷翻。〕贻讥千古，惜哉！夫创业垂统之君，子孙之所仪刑也，〔夫，音扶。〕彼中、明、肃、代之传继，得非有所指拟以为口实乎！明皇不称庙号而称帝号者，温公避本朝讳耳。中宗、肃宗之季，玄宗、代宗并以兵清内难而后继大统。〕

     戊辰，以宇文士及为太子詹事，长孙无忌、杜如晦为左庶子，高士廉、房玄龄为右庶子，尉迟敬德为左左卫率，程知节为右卫率，虞世南为中舍人，褚亮为舍人，〔尉，纡勿翻。率，所律翻。东宫门下坊，左庶子二人，正四品上。掌侍从赞相，驳正启奏，皇太子出则版奉外辨中严，入则解严；凡令书下，则画诺覆审，留所画以为案，更写印署注令诺送詹事府典书坊。右庶子二人，正四品下。中舍人正五品上，舍人正六品上。舍人掌行令书、令旨及表启之事。太子通表如人臣之礼。宫臣上太子，大事以笺，小事以启，其封题皆曰「上右春坊」。通事舍人开封以进，其事可施行者，皆下于坊，舍人开，庶子参详之，然后进；不可者则否。盖门下坊犹上台之门下省，典书坊犹上台之中书省，唐初仍隋制也。龙逆改门下坊为左春坊，典书坊为右春坊。〕姚思廉为洗马。〔洗，悉荐翻；下同。〕悉以齐王国司金帛什器赐敬德。〔唐制：亲王国有国司，置国尉、国丞，掌判国司、勾稽、监印事。〕

     初，洗马魏征常劝太子建成早除秦王，及建成败，世民召征谓曰：「汝何为离间我兄弟！」众为之危惧，〔间，古苋翻。为，于伪翻。〕征举止自若，对曰：「先太子早从征言，必无今日之祸。」世民素重其才，改容礼之，引为詹事主簿。〔詹事主簿，从七品上，掌印检、勾稽府事。〕亦召王珪、韦挺于巂州，〔去年六月，王珪等流巂州。巂，音髓。〕皆以为谏议大夫。

     世民命纵禁苑鹰犬，罢四方贡献，听百官各陈治道，〔治，直吏翻。〕政令简肃，中外大悦。

     以屈突通为陕东道行台左仆射，镇洛阳。〔陕，失冉翻。〕

     益州行台仆射窦轨与行台尚书韦云起、郭行方不协。云起弟庆俭及宗族多事太子建成，建成死，轨诬云起与建成同反，收斩之。行方惧，逃奔京师，轨追之，不及。

     吐谷浑寇岷州。〔吐，从暾入声。谷，音浴。〕

     突厥寇陇州；辛未，寇渭州；遣右卫大将军柴绍击之。〔厥，九勿翻。左右卫大将军，掌统领宫庭警卫之法。〕

     废益州大行台，置大都督府。

     壬申，上以手诏赐裴寂等曰：「朕当加尊号为太上皇。」

     辛巳，幽州大都督庐江王瑗反，〔瑗，于眷翻。〕右领军将军王君廓杀之，传首。

     初，上以瑗儒怯非将帅才，〔懦，乃卧翻，又奴乱翻。将，即亮翻。帅，所类翻。〕使君廓佐之。君廓故群盗，勇悍险诈，〔悍，户旰翻。〕瑗推心倚仗之，许为婚姻。太子建成谋害秦王，密与瑗相结。建成死，诏遣通事舍人崔敦礼驰驿召瑗。〔通事舍人，秦谒者之官也。晋置舍人、通事各一人，隶中书，东晋曰通事舍人，唐从六品上。掌朝见引纳及辞谢者于殿庭。凡近臣入侍，文武就列，引以进退。凡四方通表，蛮夷纳贡，皆受而进之。〕瑗心不自安，谋于君廓。君廓欲取瑗以为功，乃说曰：〔说，输芮翻；下涉说同。〕「大王若入，必无全理。今拥兵数万，柰何受单使之召，自投罔罟乎！」〔使，疏吏翻；下同。〕因相与泣。瑗曰：「我今以命托公，举事决矣。」乃劫敦礼，问以京师机事；敦礼不屈，瑗囚之。发驿征兵，且召燕州刺史王诜赴蓟，与之计事。〔隋于营州之境汝罗故城置辽西郡，武德元年曰燕州。六年，自营州迁于幽州城中，又于怀戎置北燕州。武德六年，李艺自幽州朝，王诜为长史，实掌州事，幽州之人素信服之。瑗欲反，故召之与计事。燕，因肩翻。诜，疏臻翻。〕兵曹参军王利涉说瑗曰：「王君廓反复，不可委以机柄，宜早除去，以王诜代之。」〔去，羌吕翻。〕瑗不能决。君廓知之，往见诜，诜方沐，握发而出，君廓手斩之，持其首告众曰：「李瑗与王诜同反，囚执敕使，擅自征兵。今诜已诛，独有李瑗，无能为也。汝宁隋瑗族灭乎，欲从我以取富贵乎﹖」众皆曰：「愿从公讨贼。」君廓乃帅其麾下千余人，踰西城而入，瑗不之觉；君廓入狱出敦礼，瑗始知之，遽帅左右数百人被甲而出，〔帅，读曰率。被，皮义翻。〕遇君廓于门外。君廓谓瑗众曰：「李瑗为逆，汝何为随之入汤火乎！」众皆弃兵而溃。淮瑗独存，骂君廓曰：「小人卖我，行自及矣！」遂执瑗，缢之。〔缢，于赐翻，又于计翻。〕壬午，以王君廓为左领军大将军兼幽州都督，以瑗家口赐之。敦礼，仲方之孙也。〔崔仲方仕周，献平齐之策；及隋，献平陈之策；孝芬之孙也。〕

     乙酉，罢天策府。〔置天策府，见一百八十九卷四年。〕

     秋，七月，己丑，柴绍破突厥于秦州，斩特勒一人，士卒首千余级。〔厥，九勿翻。〕

     以秦府护军秦叔宝为左卫大将军，又以程知节为大武卫大将军，尉迟敬德为大右武大将军。〔尉，纡勿翻。考异曰：唐历，三人除官皆在癸巳。今从实录。〕

     壬辰，以高士廉为侍中，房玄龄为中书令，萧瑀为左仆射，张孙无忌为吏部尚书，杜如晦为兵部尚书。癸巳，以宇文士及为中书令，封德彝为右仆射；又以前天策府兵曹参军杜淹为御史大夫，中书舍人颜师古、刘林甫为中书侍郎，左卫副率侯居集为左卫将军，左虞候段志玄为骁卫将军，副护军薛万彻为右领军将军，右内副率张公谨为右武候将军，〔左虞候，即东宫左虞候率也。按唐书，「骁卫」之上当有「左」字。隋文帝置左、右内率，领东宫千牛备身侍奉之事，副率为之贰。瑀，音禹。长，知两翻。率，所律翻。骁，坚尧翻。〕右监门率长孙安业为右监门将军，〔汉、魏置城门校尉。唐置左、右监门卫大将军、将军，掌宫禁门籍之法，凡京司应入宫殿，门皆有籍，左将军判入，右将军判出。监，右衔翻。〕右内副率李客师为领左右军将军。〔「领」字当在「左右」之下，「左、右」二字亦当去其一，但未知当去何字耳。唐志：隋置左、右领军府，大业三年，改左、右屯卫，唐因屯卫名，改为左、右威卫；又采前代领军名，别置左、右领军卫，职掌如左、右卫。又按新志，武德五年，改左、右备身府为左、右府。或者李客师为领左、右将军，「左右」之下亦当去「军」字。显庆五年，改左、右府为千牛府。〕安业，无忌之兄；客师，靖之弟也。

     太子建成、齐王元吉之党散亡在民间，虽更赦令，〔更，工衡翻。〕犹不自安，徼幸者争告捕以邀赏。〔徼，坚尧翻。〕谏议大夫王珪以启太子。丙子，太子下令：「六月四日已前事连东宫及齐王，十七日前连李瑗者，并不得相告言，违者反坐。」〔瑗，于眷翻。反坐者，反以所告罪人之罪坐之。考异曰：太宗实录，「六月丙申」。唐历脱「七月」而在「壬辰」下。按六月无丙申。丙申，七月十日也。今从唐历。〕

     丁酉，遣谏议大夫魏征宣慰山东，听以便宜从事。征至磁州，〔武德元年，以相州之滏阳、临水、成安置磁州，以其地产磁石名州。旧州：磁州在京师东北一千四百八十五里。磁，疾之翻。〕遇州县锢送前太子千牛李志安、齐王护军李思行诣京师，〔械锁而送之，谓之锢送。〕征曰：「吾受命之日，前宫、齐府左右皆赦不问；今复送思行等，〔复，扶又翻。〕则谁不自疑！虽遣使者，人谁信之！〔使，疏吏翻。〕吾不可以顾身嫌，不为国虑。且既蒙国士之遇，敢不以国士报之乎！」遂皆解纵之。太子闻之，甚喜。

     右卫率府铠曹参军唐临出为万泉丞，〔东宫十率府皆有仓、兵、铠三曹参军，从八品。武德元年，分蒲州之稷山、安邑、龙门、猗氏、汾阴置万泉县，属泰州，后属绛州。铠，可亥翻。率，所律翻。〕县有系囚十许人，会春雨，临纵之，使归耕种，皆如期而返。临，令则之弟子也。〔唐令则事隋太子勇，勇废，被诛。〕

     八月，丙辰，突厥遣使请和。〔厥，九勿翻。使，疏吏翻；下同。〕

     壬戌，吐谷浑遣使请和。〔吐，从暾入声。谷，音浴。〕

     癸亥，制传位于太子；太子固辞，不许。甲子，太宗即皇帝位于东宫显德殿，赦天下；关内及蒲、芮、虞、泰、陕、鼎六州免二年租调，自余给复一年。〔陕，失冉翻。调，徒吊翻。复，方目翻。〕

     诏〔【章：十二行本「诏」上有「癸未」二字；乙十一行本同。】〕以「宫女众多，幽閟可愍，〔閟，兵媚翻。〕宜简出之，各归亲戚，任其适人。」

     初，稽胡酋长刘仚成帅众降梁师都，〔事见一百八十九卷四年。酋，慈由翻。长，知两翻。仚，许延翻。帅，读曰率。降，户江翻；下同。〕师都信谗，杀之，由是所部猜惧，多来降者。〔降，户江翻。〕师都浸衰弱，乃朝于突厥，为之画策，〔朝，直遥翻。为，于伪翻。〕劝令入寇。于是颉利、突利二可汗合兵十余万寇泾州，〔颉，奚结翻。可，从刊入声。汗，音寒。〕进至武成，京师戒严。

     丙子，立妃长孙氏为皇后。〔长，知两翻。〕后少好读书，造次必循礼法，〔少，诗照翻。好，呼到翻。造，七到翻。〕上为秦王，与太子建成、齐王元吉为隙，后奉事高祖、承顺妃嫔，〔嫔，毗宾翻。〕弥缝其阙，甚有内助。及正位中宫，务存节俭，服御取给而已。上深重之，尝与之议赏罚，后辞曰：「『牝鸡之晨，唯家之索，』〔书牧誓引古人之言。索，苏各翻，尽也。〕妾妇人，安敢豫闻政事！」固问之，终不对。

     己卯，突厥进寇高陵。〔厥，九勿翻。高陵县，汉属冯翊，唐属京兆，在长安东北七十里。〕辛巳，泾州道行军总管尉迟敬德与突厥战泾阳，〔泾阳县属京兆，在长安北七十里。杜佑曰：京兆泾阳县，乃秦封泾阳君之地，后汉及晋池阳之地。汉泾阳在今平凉郡界，泾阳故城是。尉，纡勿翻。〕大破之。获其俟斤阿史德乌没啜，〔突厥官三十八等，俟斤在吐屯之下。阿史德别是一姓。俟，渠机翻。〕斩首千余级。

     癸未，颉利可汗进至渭水便桥之北，〔自长安出咸阳，过渭水便桥。〕遣其腹心执失思力入见，以观虚实。〔见，贤遍翻。〕思力盛称「颉利与突利二可汗将兵百万，今至矣。」〔颉，奚结翻。可，从刊入声。汗，音寒。将，即亮翻。〕上让之曰：「吾与汝可汗面结和亲，赠遗金帛，前后无算。〔言不可算计其数也。遗，于季翻。〕汝可汗自负盟约，引兵深入，于我无愧！汝虽戎狄，亦有人心，何得全忘大恩，自夸强盛！我今先斩汝矣！」思力惧而请命。〔请贷其死命也。〕萧瑀、封德彝请礼遣之。上曰：「我今遣还，虏谓我长之，愈肆凭陵。」〔瑀，音禹。还，从宣翻，又音如字。〕乃囚思力于门下省。

     上自出玄武门，与高士廉、房玄龄等六骑径诣渭水上，〔骑，奇寄翻；下同。〕与颉利隔水而语，责以负约。突厥大惊，皆下马罗拜。〔厥，九勿翻。〕俄而诸军继至，旌甲蔽野，颉利见执失思力不返，而上挺身轻出，军容甚盛，有惧色。上麾诸军使却而布陈，〔陈，读曰阵。〕独留与颉利语。萧瑀以上轻敌，叩马固谏，上曰：「吾筹之已熟，非卿所知。突厥所以敢倾固而来，直抵郊甸者，以我国内有难，〔谓方有杀建成、元吉之难。难，乃旦翻。〕朕新即位，谓我不能抗御故也。我若示之以弱，闭门拒守，虏必放兵大掠，不可复制。〔复，扶又翻。〕故朕轻骑独出，示若轻之；又震曜军容，使之严：「之」改「知」。】〕必战；出虏不意，使之失图。虏入我地既深，必有惧心，故与战则克，与和则固矣。制服突厥，在此一举。卿第观之！」是日，颉利来请和，诏许之。上即日还宫。乙酉，又幸城西，斩白马，与颉利盟于便桥之上。突厥引兵退。〔颉，奚结翻。厥，九勿翻。考异曰：刘餗小说：「武德末年，突厥至渭水桥，控弦四十万。太宗初亲庶政，驿召卫公问策。时发诸州军未到，长安居人胜兵不过数万，胡人精骑胜突挑战，日数合。帝怒，欲击之。靖请倾府库赂以求和，军邀其归路，帝从其言，胡兵遂退。于是据险邀之，虏弃老弱而遁，获马数万匹，金帛一无遗焉。」今据实录、纪传，结盟而退，未尝掩袭，小说所载为误。〕

     萧瑀请于上曰：「突厥未和之时，诸将争请战，陛下不许，〔瑀，音禹。厥，九勿翻。将，即亮翻。〕臣等亦以为疑，既而虏自退，其策安在﹖」上曰：「吾观突厥之众虽多而不整，君臣之志唯贿是求，当其请和之时，可汗独在水西，〔谓渭水之西。可，从刊入声。汗，音寒。〕达官皆来谒我，〔突厥言达官，犹中国言显官也。〕我若醉而缚之，因袭击其众，势如拉朽。〔拉，卢合翻。〕又命长孙无忌、李靖伏兵于幽州以待之，〔「幽州」当作「豳州」。自渭北北归，归路正经豳州，此史书传写误耳。开元十三年，以「豳」字类「幽」，改曰邠州，则当时亦病此矣。〕虏若奔归，伏兵邀其前，大军蹑其后，覆之如掌耳。所以不战者，吾即位日浅，国家未安，百姓未富，且当静以抚之。一与虏战，所损甚多；虏结怨既深，惧而修备，则吾未可以得志矣。故卷甲韬戈，啖以金帛，〔卷，读曰卷。啖，徒滥翻。〕彼既得所欲，理当自退，志意骄惰，不复设备，〔复，扶又翻。〕然后养威伺衅，一举可灭也。〔衅，许觐翻。〕将欲取之，必固与之，〔老子曰：将欲夺之，必固与之。〕此之谓矣。卿知之乎﹖」瑀再拜曰：「非所及也。」〔言非己之智虑所能及也。〕

