卷第一百九十二【唐纪八】起柔兆淹茂（丙戌）九月，尽着雍困敦（戊子）七月，凡二年。

     高祖神尧大圣光孝皇帝下之下

     武德九年〔（丙戌、六二六）〕

     九月，突厥颉利献马三千匹，羊万口；上不受，〔自是年八月甲子以后，凡称上者，皆太宗也。厥，九勿翻。〕但诏归所掠中国户口，征温彦博还朝。〔彦博没于突厥，见上卷八年。朝，直遥翻。〕

     丁未，上引诸卫将卒习射于显德殿庭，〔是年八月，上即位于东宫显德殿，是后常御之。将，即亮翻；下同。〕谕之曰：「戎狄侵盗，自古有之，患在边境少安，则人主逸游忘战，〔少，诗照翻；下同。〕是以寇来莫之能御。今朕不使汝曹穿池筑苑，专习弓矢，居闲无事，则为汝师，突厥入寇，则为汝将，庶几中国之民可以少安乎！」〔将，即亮翻。几，居希翻。少，始绍翻。〕于是日自变量百人教射于殿庭，上亲临试，中多者赏以弓、刀、帛，其将帅亦加上考。〔唐考功之法，上、中、下皆分三等。中多之中，竹仲翻。帅，所类翻。〕群臣多谏曰：「于律，以兵刃至御在所者绞。今使卑碎之人张弓挟矢于轩陛之侧，陛下亲在其间，万一有狂夫窃发，出于不意，非所以重社稷也。」轻州刺史封同人诈乘驿马入朝切谏。〔唐旧志：武德三年，分同州之河西、韩城、合阳置西韩州；又于陕州界置南韩州。封同人当是自韩城乘驿入朝也。〕上皆不听，曰：「王者视四海如一家，封域之内，皆朕赤子，朕一一推心置其腹中，柰何宿卫之士亦加猜忌乎！」由是人思自励，数年之间，悉为精锐。

     上尝言：「吾自少经略四方，颇知用兵之要，〔少，诗照翻。〕每观敌陈，则知其强弱，〔陈，读曰阵；下其陈同。常以吾弱当其强，强当其弱。彼乘吾弱，逐奔不过数十百步，吾乘其弱，必出其陈后反击之，无不溃败，所以取胜，多在此也！」

     己酉，上面定臣长孙无忌等爵邑，〔长，知两翻。〕命陈叔达于殿下唱名示之，且曰：「朕叙卿等勋赏或未当，宜各自言。」〔当，丁浪翻。〕于是诸将争功，纷纭不已。〔将，即亮翻。〕淮安王神通曰：「臣举兵关西，首应义旗，〔事见一百八十四卷隋恭帝义宁元年。〕今房玄龄、杜如晦等专弄刀笔，功居臣上，臣窃不服。」上曰：「义旗初起，叔父虽首唱举兵，盖亦自营脱祸。及窦建德吞噬山东，叔父全军覆没；〔事见一百八十八卷武德二年。〕刘黑闼再合余烬，叔父望风奔北。〔事见一百八十九卷四年。〕玄龄等运筹帷幄，坐安社稷，论功行赏，固宜居叔父之先。叔父，国之至亲，朕诚无所爱，但不可以私恩滥与勋臣同赏耳！」诸将乃相谓曰：「陛下至公，虽淮安王尚无所私，吾侪何敢不安其分。」遂皆悦服。〔侪，士皆翻。分，扶问翻。〕房玄龄尝言：「秦府旧人未迁官者，皆嗟怨曰：『吾属奉事左右，几何年矣，今除官，返出前宫、齐府人之后。』」上曰：「王者至公无私，故能服天下之心。朕与卿辈日所衣食，皆取诸民者也。故设官分职，以为民也，〔为，于伪翻。〕当择贤才而用之，岂以新旧为先后哉！必也新而贤，旧而不肖，安可舍新而取旧乎！今不论其贤不肖而直嗟怨，岂为政之体乎！」

     诏：「民间不得妄立妖祠。〔妖，于骄翻。〕自非卜筮正术，其余杂占，悉从禁绝。」

     上于弘文殿聚四部书二十万卷，〔欧阳修曰：历代盛衰，文章与时高下，然其变态百出，不可穷极，何其多也！自汉以来，史官列其名氏篇第，以为六艺、七略，至唐始分为四类，曰经、史、子、集，以甲、乙、丙、丁为次，谓之四库书，亦曰四部书。〕置弘文馆于殿侧，〔唐会要：武德四年，于门下省置修文馆，至九年三月，改为弘文馆。至其年九月，太宗即位于弘文殿。纳义门在嘉德门之西。即我朝之崇文馆也，避宣祖讳，改「弘」为「崇」。〕精选天下文学之士虞世南、褚亮、姚思廉、欧阳询、蔡允恭、萧德言等，以本官兼学士，令更日宿直，听朝之隙，引入内殿，讲论前言往行，商榷政事，或至夜分乃罢。〔唐太宗以武定祸乱，出入行间，与之俱者，皆西北骁武之士。至天下既定，精选弘文馆学生，日夕与之议论商榷者，皆东南儒生也。然则欲守成者，舍儒何以哉！更，工衡翻。朝，直遥翻。行，下孟翻。榷，讫岳翻。〕又取三品已上子孙充弘文馆学士。〔【章：十二行本「士」作「生」；乙十一行本同；孔本同。】〕

     冬，十月，丙辰朔，日有食之。

     诏追封故太子建成为息王，谥曰隐；齐王元吉为刺〔【章：十二行本「刺」作「海陵」二字，「王」下有「谥曰刺」三字；乙十一行本同；孔本同；退斋校同。】〕王，〔息，古国名。谥法：隐拂不成曰隐。不思忘爱曰刺；暴戾无亲曰刺。谥，神至翻。刺，卢达翻。〕以礼改葬。葬日，上哭之于宜秋门，甚哀。〔太极宫图：宜秋门在千秋殿之西，百福门之东。〕魏征、王珪表请陪送至墓所，〔考异曰：高祖实录、建成元吉传：「太宗践阼，改葬加谥。」太宗实录及本纪皆不书葬月日，唯唐历在此年十月。贞观政要此表在二年。据此夫七月魏征为谏议大夫，宣慰山东，王珪亦未为黄门侍郎，葬建成、元吉恐在后，但别无年月日可附，今且从唐历。〕上许之，命宫府旧僚皆送葬。

     癸亥，立皇子中山王承干为太子，生八年矣。〔生于承干殿，因以名之。〕

     庚辰，初定功臣实封有差。〔唐爵九等：一曰王，食邑万户，正一品；二曰嗣王、郡王，食邑五千户，从一品；三曰国公，食邑三千户，从一品；四曰开国郡公，食邑二千户，正二品；五曰开国县公，食邑千五百户，从二品；六曰开国县侯，食邑千户，从三品；七曰开国县伯，食邑七百户，正四品上；八曰开国县子，食邑五百户，正五品上；九曰开国县男，食邑三百户，从五品上。凡封户，三丁以上为率，岁租三之一入于朝廷；食实封者，得真户分食诸州。〕

     初，萧瑀荐封德彝于上皇，上皇以为中书令。及上即位，瑀为左仆射，德彝为右仆射。议事已定，德彝数反〔【章：十二行本「反」下有「之」字；乙十一行本同；孔本同；张校同；退斋校同。】〕于上前，〔瑀，音禹。射，寅谢翻。数，所角翻。〕由是有隙。时房玄龄、杜如晦新用事，皆疏瑀而亲德彝，〔太宗初政之时，以房、杜之贤，萧瑀之直，而不相亲，乃亲封德彝者，盖以瑀之疏直，难与共事于危疑之时，而封德彝之狡数，不与之亲密，则不能得其情也。后之为相者，其心无所权量，但曰亲君子，远小人，未有能济者也。〕瑀不能平，遂上封事论之，〔上，时掌翻。〕辞指寥落，由是忤旨。〔忤，五故翻。〕会瑀与陈叔达忿争于上前，庚辰，瑀、叔达皆坐不敬，免官。〔考异曰：旧传，「太宗以玄龄等功高，由是忤旨，废于家。俄拜少师，复为左仆射，坐与叔达忿争免。」按实录忿争在作少师前，今从之。〕

     甲申，民部尚书裴矩奏「民遭突厥暴践者，〔厥，九勿翻。践，慈演翻。〕请户给绢一匹。」上曰：「朕以诚信御下，不欲虚有存恤之名而无其实，户有大小，岂得雷同给赐乎！」于是计口为率。

     初，上皇欲强宗室以镇天下，故皇再从、三从弟〔同曾祖为再从兄弟，同高祖为三从兄弟。从，才用翻。〕及兄弟之才，虽童孺皆为王，王者数十人。〔封宗室为郡王，见一百九十卷五年。〕上从容问群臣：「徧封宗子，于天下利乎﹖」〔从，千容翻。〕封德彝对曰：「前世唯皇子及兄弟乃为王，自余非有大功，无为王者。上皇敦睦九族，大封宗室，自两汉以来未有如今之多者。爵命既崇，多给力役，〔力役，盖防合庶仆白直之类。〕恐非示天下以至公也！」上曰：「然。朕为天子，所以养百姓也，岂可劳百姓以养己之宗族乎！」十一月，庚寅，降宗室郡王皆为县公，惟有功者数人不降。

     丙午，上与群臣论止盗。或请重法以禁之，上哂之〔笑不坏颜为哂。哂，式忍翻。〕曰：「民之所以为盗者，由赋繁役重，官吏贪求，饥寒切身，故不暇顾廉耻耳。朕当去奢省费，〔去，羌吕翻。〕轻傜薄赋，选用廉吏，使民衣食有余，则自不为盗，安用重法邪！」〔邪，音耶。〕自是数年之后，海内升平，路不拾遗，外户不闭，商旅野宿焉。

     上又尝谓侍臣曰：「君依于国，国依于民。刻民以奉君，犹割肉以充腹，腹饱而身毙，君富而国亡。故人君之患，不自外来，常由身出。夫欲盛则费广，费广则赋重，赋重则民愁，民愁则国危，国危则君丧矣。〔夫，音扶。丧，息浪翻。〕朕常以此思之，故不敢纵欲也。」

     十二月，己巳，益州大都督窦轨奏称獠反，〔是年六月，废大行台，置大都督府。是后分诸州都督府为上、中、下三等：大州都督从二品，长史从三品，司马从四品；中州都督正三品，别驾正四品，长史正五品上，司马正五品下；下州都督从三品，别驾、长史、司马亦皆递降一品。獠，鲁皓翻。〕请发兵讨之。上曰：「獠依阻山林，时出鼠窃，乃其常俗；牧守苟能抚以恩信，自然帅服，〔守，式又翻。帅，与率同。〕安可轻动干戈，渔猎其民，比之禽兽，岂为民父母之意邪！」〔邪，音耶。〕竟不许。

     上谓裴寂曰：「比多上书言事者，〔比，毗志翻。〕朕皆粘之屋壁，〔粘，女廉翻。〕得出入省览，〔省，悉景翻。〕每思治道，或深夜方寝。公辈亦当恪勤职业，副朕此意。」

     上厉精求治，数引魏征卧内，访以得失；〔治，直吏翻。数，所角翻；下者数同。〕征知无不言，上皆欣然嘉纳。上遣使点兵，〔使，疏吏翻。〕封德彝奏：「中男虽未十八，其躯干壮大者，亦可并点。」〔唐制：民年十六为中男，十八始成丁，二十一为丁，充力役。〕上从之。敕出，魏征固执以为不可，不肯署敕，〔按唐制，中书舍人则署敕。魏征时为谏议大夫，抑太宗亦使之联署邪﹖」至于数四。上怒，召而让之曰：「中男壮大者，乃奸民诈妄以避征役，取之何害，而卿固执至此！」对曰：「夫兵在御之得其道，不在众多。陛下取其壮健，以道御之，足以无敌于天下，何必多取细弱以增虚数乎！且陛下每云：『吾以诚信御天下，欲使臣民皆无欺诈。』今即位未几，失信者数矣！」〔几，居岂翻。数，所角翻。〕上愕然曰：「朕何为失信﹖」对曰：「陛下初即位，下诏云：『逋负官物，悉令蠲免。』〔蠲，圭渊翻。〕有司以为负秦府国司者，非官物，征督如故。陛下以秦王升为天子，国司之物，非官物而何！又曰：『关中免二年租调，关外给复一年。』既而继有敕云：『已役已输者，以来年为始。』散还之后，方复更征，〔调，徒吊翻。给复，方目翻。方复，扶又翻；下复点同。言既散还其已输之物而复征。〕百姓固已不能无怪。今既征得物，复点为兵，何谓以来年为始乎！又陛下所与共治天下者于守宰，〔治，直之翻。守，式又翻。〕居常简阅，咸以委之；至于点兵，独疑其诈，岂所谓以诚信为治乎！」〔治，直吏翻；下同。〕上悦曰：「向者朕以卿固执疑卿不达政事，今卿论国家大体，诚尽其精要。夫号令不信，则民不知所从，天下何由而治乎！〔夫，音扶。治，直吏翻；下同。〕朕过深矣！」乃不点中男，赐征金瓮一。

     上闻景州录事参军张玄素名，〔景州，汉平原郡鬲县地，隋置弓高县，属观州。唐平河北，分弓高置景州。上州录事参军，从七品上，掌勾稽省署抄目；录事掌受事发辰，兼勾稽失。〕召见，问以政道，对曰：「隋主好自专庶务，〔好，呼到翻。〕不任群臣；群臣恐惧，唯知禀受奉行而已，莫之敢违。以一人之智决天下之务，借使得失相半，乖谬已多，下谀上蔽，不亡何待！陛下诚能谨择群臣而分任以事，高拱穆清而考其成败以施刑赏，何忧不治！又，臣观隋末乱离，其欲争天下者不过十余人而已，其余皆保乡党、全妻子，以待有道而归之耳。乃知百姓好乱者亦鲜，但人主不能安之耳。」〔好，呼到翻。鲜，息善翻。〕上善其言，擢为侍御史。

     前幽州记室直中书省张蕴古上大宝箴，〔唐诸州无记室，唯王国有记室参军，从六品上。蕴古盖庐江王瑗督幽州时为记室也。唐制，资序未至，以怹官入省者为直。上，时掌翻。〕其略曰：「圣人受命，拯溺亨屯，〔屯，陟伦翻。〕故以一人治天下，不以天下奉一人。」又曰：「壮九重于内，所居不过容膝；〔治，直之翻。重，直龙翻。〕彼昏不知，瑶其台而琼其室。罗八珍于前，所食不过适口；〔周礼：膳夫，珍用八物。注云：珍，谓淳熬、淳毋、炮豚、炮牂、捣珍、渍、熬、肝膋也。淳，之纯翻。毋，莫胡翻，一音武由翻。牂，作郎翻。膋，力雕翻。〕惟狂罔念，丘其糟而池其酒。」又曰：「勿没没而闇，勿察察而明，虽冕旒蔽目而视于未形，虽黈纩塞耳而听于无声。」〔冕而前旒，所以蔽明。黈纩充耳，所以塞聪。师古曰：以黄鼦为圜，用两组挂之于冕，垂两耳旁，示不外听也。黈，他口翻。塞，悉则翻。〕上嘉之，赐以束帛，〔唐制：凡赐十段，其率绢三匹，布三端，绵四屯；若杂彩十段，则丝布二四，紬二匹，绫二匹，缦四匹；若赐蕃客锦彩，率十段，则锦一张，绫二匹，缦四匹，绵四屯；凡时服称一具者全给之，一副者减给之。正冬之会，称赐束帛有差者，五品已上五匹，六品已下二匹；命妇视其夫、子。〕除大理丞。〔大理丞，正六品，掌分判寺事。〕

     上召傅奕，赐之食，谓曰：「汝前所奏，几为吾祸。〔事见上卷是年六月。几，居依翻。〕然凡有天变，卿宜尽言皆如此，勿以前事为惩也。」上尝谓奕曰：「佛之为教，玄妙可师，卿何独不悟其理﹖」对曰：「佛乃胡中桀黠，〔黠，户八翻。〕诳耀彼土。中国邪僻之人，取庄、老玄谈，饰以妖幻之语，用欺愚俗，无益于民，有害于国，臣非不悟，鄙不学也。」上颇然之。

     上患吏多受赇，〔枉法受赂曰赇。赇，音求。〕密使左右试赂之。有司门令史受绢一匹，〔司门郎，属刑部，掌天下门出入往来之籍赋而审其政，有令史六人。唐令，布帛皆阔尺八寸长四丈为匹。〕上欲杀之，民部尚书裴矩谏曰：「为吏受赂，罪诚当死；但陛下使人遗之而受，〔遗，于季翻。〕乃陷人于法也，恐非所谓『道之以德，齐之以礼。』」〔引论语孔子之言。道，读曰导。〕上悦，召文武五品已上告之曰：「裴矩能当官力争，不为面从，傥每事皆然，何忧不治！」〔治，直吏翻。〕

     臣光曰：古人有言：君明臣直。裴矩佞于隋而忠于唐，非其性之有变也；君恶闻其过，则忠化为佞，君乐闻直言，则佞化为忠。〔恶，乌路翻。乐，音洛。〕是知君者表也，臣者景也，表动则景随矣。

     是岁，进皇子长沙郡王恪为汉王、宜阳郡王佑为楚王。

     新罗、百济、高丽三国有宿仇，〔北史曰：新罗本辰韩种，在高丽东南，亦曰秦韩，相传秦世亡人避役，来适马韩，割东界居之，故名秦韩。始有六国，稍分为十二，新罗其一也。或称魏毋丘俭破高丽，奔沃沮，后复国，其留者为新罗，兼有沃沮、不耐、韩、濊之地。其王本百济人，自海洮入新罗，遂王其国，附庸百济；后致强盛，因与百济为敌。百济伐高丽，来请救，悉兵往破之。自是相攻不置，后获百济王，杀之，滋结怨。丽，力知翻。〕迭相攻击；上遣国子助教奢往谕指，〔晋武帝咸宁四年立国子学，置祭酒、博士各一人，助教十五人，以教生徒。孝武太元十年，损助教为十人。唐助教五人，从六品上，掌佐博士分经教授。〕三国皆上表谢罪。〔上，时掌翻。〕

     太宗文武大圣大广孝皇帝上之上〔讳世民，高祖次子也。帝初谥文皇帝，庙号太宗；咸亨五年，追谥太宗文武圣皇帝；天宝八载，追尊太宗文武大圣皇帝；十三载，又加尊太宗文武大圣大广孝皇帝〕

     贞观元年〔（丁亥、六二七）观，古玩翻。〕

     春，正月，乙酉，改元。

     丁亥，上宴群臣，奏秦王破陈乐，〔陈，读曰阵。新志：太宗为秦王，破刘武周，军中相与作秦王破陈乐曲。〕上曰：「朕昔受委专征，民间遂有此曲，虽非文德之雍容，然功业由兹而成，不敢忘本。」封德彝曰：「陛下以神武平海内，岂文德之足比。」上曰：「戡乱以武，守成以文，文武之用，各随其时。卿谓文不及武，斯言过矣！」德彝顿首谢。

     己亥，制：「自今中书、门下及三品以上入合议事，皆命谏官随之，有失辄谏。」〔程大昌曰：唐西内太极殿，即朔望受朝之所，盖正殿也。太极之北有两仪殿，即常日视朝之所。太极殿两庑有东西二上合，则是两合皆有门可入，已又可转北而入两仪也。此太宗时入合之制也。至高宗以后，多居东内，御宣政前殿，则谓之衙，衙有仗；御紫宸便殿，则谓之入合。其不御宣政前殿而御紫宸也，乃自正衙唤仗，由合门而入，百官候朝于衙者，因随而入见，谓之入合。〕

     上命吏部尚书长孙无忌等与学士、法官更议定律令，〔长，知两翻。〕宽绞刑五十条为断右趾，〔断，丁管翻。〕上犹嫌其惨，曰：「肉刑之废已久，宜有以易之。」蜀王法曹参军裴弘献〔唐制，诸王有功、仓、户、兵、骑、法、士等七曹参军，正七品上。〕请改为加役流，徙三千里居作三年；诏从之。〔考异曰：新、旧刑法志皆云「居作二年」。今从王溥会要。〕

     上以兵部郎中戴冑忠清公直，〔兵部郎中，掌判帐及天下武官之阶品、卫府之名数。〕擢为大理少卿。〔少，始照翻。〕上以选人多诈冒资荫，敕令自首，不首者死。〔选，息绢翻；下同。首，手又翻。〕未几，有诈冒事觉者，〔几，居岂翻。〕上欲杀之。冑奏：「据法应流。」上怒曰：「卿欲守法而使朕失信乎﹖」对曰：「敕者出于一时之喜怒，法者国家所以布大信于天下也。陛下忿选人之多诈，故欲杀之，而既知其不可，复断之以法，〔断，丁乱翻。〕此乃忍小忿而存大信也。」上曰：「卿能执法，朕复何忧！」〔复，扶又翻；下不复、朕复、何复同。〕冑前后犯颜执法，言如涌泉，上皆从之，天下无冤狱。

     上令封德彝举贤，久无所举。上诘之，〔诘，去吉翻。〕对曰：「非不尽心，但于今未有奇才耳！」上曰：「君子用人如器，各取所长，古之致治者，岂借才于异代乎﹖〔治，直吏翻。〕正患己不能知，安可诬一世之人！」德彝惭而退。

     御史大夫杜淹奏「诸司文案恐有稽失，请令御史就司检校。」上以问封德彝，对曰：「设官分职，各有所司。果有愆违，御史自应纠举；若徧历诸司，搜擿疵颣，〔擿，他狄翻。颣，卢对翻。〕太为烦碎。」淹默然。上问淹：「何故不复论执﹖」对曰：「天下之务，当尽至公，善则从之，德彝所言，真得大体，臣诚心服，不敢遂非。」上悦曰：「公等各能如是，朕复何忧！」

     右骁卫大将军长孙顺德受人馈绢，事觉，〔长，知两翻。骁，坚尧翻。〕上曰：「顺德果能有益国家，朕与之共有府库耳，何至贪冒如是乎！」〔冒，莫北翻。〕犹惜其有功，不之罪，但于殿庭赐绢数十匹。大理少卿胡演曰：「顺德枉法受财，罪不可赦，柰何复赐之绢﹖」上曰：「彼有人性，得绢之辱，甚于受刑；如不知愧，一禽兽耳，杀之何益！」

     辛丑，天节将军燕郡王李艺据泾州反。〔宜州道为天节军，置将军一人。燕，因肩翻。〕

     艺之初入朝也，〔武德五年，艺引兵与太子建成会讨刘黑闼，遂入朝。朝，直遥翻。〕恃功骄倨，秦王左右至其营，艺无故殴之。〔殴，乌口翻。〕上皇怒，收艺系狱，既而释之。上即位，艺内不自安。曹州妖巫李五戒〔妖，于骄翻。〕谓艺曰：「王贵色已发！」劝之反。艺乃诈称奉密敕，勒兵入朝。遂引兵至豳州，豳州治中赵慈皓驰出谒之，〔诸州治中，即别驾。〕艺入据豳州，诏吏部尚书长孙无忌等为行军总管以讨之。〔长，知两翻。〕赵慈皓闻官军将至，密与统军杨岌图之，〔岌，鱼及翻。〕事泄，艺囚慈皓。岌在城外觉变，勒兵攻之，艺众溃，弃妻子，将奔突厥。至乌氏，〔厥，九勿翻。汉乌氏县属安定郡，故城在弹筝峡东。氏，音支。〕左右斩之，传首长安。弟寿，为利州都督，亦坐诛。

     初，隋末丧乱，〔丧，息浪翻。〕豪桀并起，拥众据地，自相雄长；唐兴，相帅来归，上皇为之割置州县以宠禄之，〔帅，读曰率。长，知两翻。为，于伪翻。〕由是州县之数，倍于开皇、大业之间。上以民少吏多，思革其弊；〔少，诗沼翻。〕二月，命大加并首，因山川形便，分为十道：一曰关内，二曰河南，三曰河东，四曰河北，五曰山南，六曰陇右，七曰淮南，八曰江南，九曰剑南，十曰岭南。〔京兆、同、华、商、岐、邠、陇、泾、原、宁、庆、鄜、坊、丹、延、灵、会、盐、夏、绥、银、丰、胜为关内道。洛、汝、陕、虢、郑、滑、许、颍、陈、蔡、汴、宋、亳、徐、濠、宿、郓、齐、曹、濮、青、淄、登、莱、棣、兖、海、沂、密为河南道。蒲、晋、绛、汾、隰、并、南汾、辽、沁、岚、石、忻、代、朔、蔚、泽、潞为河东道。怀、孟、魏、博、相、卫、澶、贝、邢、洺、磁、恒、冀、深、赵、沧、景、德、易、定、幽、涿、瀛、莫、燕、檀、营、平为河北道。荆、峡、归、夔、澧、朗、忠、涪、万、襄、唐、随、邓、均、房、郢、复、金、梁、洋、利、凤、兴、成、扶、文、壁、巴、蓬、通、开、隆、果、渠为山南道。秦、渭、河、鄯、兰、阶、洮、岷、廓、迭、宕、凉、瓜、沙、甘、肃为陇右道。杨、楚、滁、和、寿、庐、舒、光、鄿、黄、安、申为淮南道。润、常、苏、湖、杭、睦、越、衢、婺、括、台、福、建、泉、宣、歙、池、洪、江、鄂、岳、饶、信、虔、吉、袁、抚、潭、衡、永、道、郴、邵、黔、辰、夷、思、僰为江南道。益、嘉、眉、邛、简、资、巂、雅、南会、翼、维、松、姚、恭、戎、梓、遂、绵、剑、合、龙、普、渝、陵、荣、泸为剑南道。广、番、循、潮、南康、泷、端、新、封、南宕、春、罗、南石、高、南合、崖、振、邕、南方、南简、淳、钦、南尹、象、藤、桂、梧、贺、连、南昆、静、乐、南恭、融、容、牢、南林、南扶、南越、南义、交、陆、峰、爱、南德为岭南道。〕

     三月，癸巳，皇后帅内外命妇亲蚕。〔内命妇，宫内女官，自贵妃至侍巾，亦分各品。外命妇有六：王、嗣王、郡王之母、妻为妃，一品之国公母、妻为国夫人，三品以上母、妻为郡夫人，四品母、妻为郡君，五品母、妻为县君，勋官四品有封者，母、妻为乡君。凡外命妇朝参，视夫、子之品。唐制，皇后以季春吉巳享先蚕，遂以亲桑。舆服志：皇后亲蚕，服鞠衣，黄罗为之。帅，读曰率。〕

     闰月，癸丑朔，日有食之。

     壬申，上谓太子少师萧瑀曰：「朕少好弓矢，〔少，诗照翻。瑀，音禹。好，呼到翻。〕得良弓十数，自谓无以加，近以示弓工，乃曰『皆非良好』。朕问其故，工曰：『木心不直，则脉理皆邪，弓虽劲而发矢不直。』朕始寤向者辨之未精也。朕以弓矢定四方，识之犹未能尽，况天下之务，其能徧知乎！」乃命京官五品以上〔京官，即在京职事官也。〕更宿中书内省，〔更，工衡翻。〕数延见，问以民间疾苦，政事得失。〔数，所角翻；下数与同。〕

     凉州都督长乐王幼良，性粗暴，〔乐，音洛。〕左右百余人，皆无赖子弟，侵暴百姓；又与羌、胡互市。或告幼良有异志，上遣中书令宇文士及驰驿代之，并按其事。左右惧，谋劫幼良入北虏，又欲杀士及据有河西。复有告其谋者，〔复，扶又翻；下汗复、复与同。〕夏，四月，癸巳，赐幼良死。

     五月，苑君璋帅众来降。〔帅，读曰率。降，户江翻；下同。〕初，君璋引突厥陷马邑，杀高满政，〔事见一百九十卷高祖武德六年。厥，九勿翻。〕退保恒安。〔隋朔州云内县之恒安镇，即后魏所都之平城也，唐后置云州及云中县。恒，户登翻。〕其众皆中国人，多弃君璋来降。君璋惧，亦降，请捍北边以赎罪，上皇许之。君璋请约契，上皇使鴈门人元普赐之金券。〔鴈门县带代州，汉广武县地。〕颉利可汗复遣人招之，〔颉，奚结翻。可，从刊入声。汗，音寒。〕君璋犹豫未决，恒安人郭子威说君璋以「恒安地险城坚，〔说，输芮翻。〕突厥方强，且当倚之以观变，未可束手于人。」君璋乃执元普送突厥，复与之合，数与突厥入寇。〔数，所角翻。〕至是，见颉利政乱，知其不足恃，遂帅众来降。〔苑君璋与刘武周同起，至是始降。〕上以君璋为隰州都督、芮国公。〔芮，古国名。〕

     有上书请去佞臣者，〔上，时掌翻。去，羌吕翻。〕上问：「佞臣为谁﹖」对曰：「臣居草泽，不能的知其人，愿陛下与群臣言，或阳怒以试之，彼执理不屈者，直臣也，畏威顺旨者，佞臣也。」上曰：「君，源也；臣，流也；浊其源而求其流之清，不可得矣。君自为诈，何以责臣下之直乎！朕方以至诚治天下，见前世帝王好以权谲小数接其臣下者，常窃耻之。〔治，直之翻。好，呼到翻。谲，古穴翻。〕卿策虽善，朕不取也。」

     六月，辛巳，右仆射密明公封德彝薨。〔谥法，思虑果远曰明。注云：自任近乎专。〕

     壬辰，复以大子少师萧瑀为左仆射。〔萧瑀去年免官。复，扶又翻；下弟复同。少，始照翻。瑀，音禹。〕

     戊申，上与侍臣论周、秦修短，萧瑀对曰：「纣为不道，武王征之。周及六国无罪，始皇灭之。得天下虽同，人心则异。」上曰：「公知其一，未知其二。周得天下，增修仁义；秦得天下，益尚诈力：此修短之所以殊也。盖取之或可以逆得，守之不可以不顺故也。」瑀谢不及。

     山东大旱，诏所在赈恤，无出今年租赋。〔赈，忍津翻。〕

     秋，七月，壬子，以吏部尚书长孙无忌为右仆射。无忌与上为布衣交，加以外戚，有佐命功，〔无忌，皇后之兄，以佐诛建成、元吉为功。长，知两翻。〕上委以腹心，其礼遇群臣莫及，欲用为宰相者数矣。〔欧阳修曰：唐因隋制，以三省之长，尚书令、侍中、中书令共议国政，此宰相职也。后以太宗为尚书令，臣下避不敢居其职，由是仆射为尚书省长官，与侍中、中书令号为宰相。其品立既崇，不欲轻以授人，故常以他官居宰相职而假以他名，如杜淹以吏部尚书参议朝政，魏征以秘书监参预朝政，或曰参议得失、参知政事之类，其名非一，皆宰相职也。数，所角翻。〕文德皇后固请曰：「妾备位椒房，家之贵宠极矣，诚不愿兄弟复执国政。吕、霍、上官，可为切骨之戒，幸陛下矜察！」上不听，卒用之。〔卒，子恤翻。〕

     初，突厥性淳厚，政令质略。颉利可汗得华人赵德言，委用之。〔厥，九勿翻。颉，奚结翻。可，从刊入声。汗，音寒。华人，谓中国人也。华，读如字。〕德言专其威福，多变更旧俗，政令烦苛，国人始不悦。颉利又好信任诸胡而疏突厥，胡人贪冒，多反复，兵革岁动；〔数兴兵讨其反复者，故无宁岁。更，工衡翻。好，呼到翻。冒，莫北翻。〕会大雪，深数尺，〔深，式鸩翻。〕杂畜多死，连年饥馑，民皆冻馁。颉利用度不给，重敛诸部，〔畜，许救翻。敛，力赡翻。〕由是内外离怨，诸部多叛，兵浸弱。言事者多请击之，上以问萧瑀、长孙无忌〔瑀，音禹。长，知两翻。〕曰：「颉利君臣昏虐，危亡可必。今击之，则新与之盟；不击，恐失机会；如何而可﹖」瑀请击之。无忌对曰：「虏不犯塞而弃信劳民，非王者之师也。」上乃止。

     上问公卿以享国久长之策，萧瑀言：「三代封建而久长，秦孤立而速亡。」上以为然，于是始有封建之议。

     黄门侍郎王珪有密奏，附侍中高士廉，寝而不言。上闻之，八月，戊戌，出士廉为安州大都督。

     九月，庚戌朔，日有食之。

     辛酉，中书令宇文士及罢为殿中监，御史大夫杜淹参豫朝政。〔朝，直遥翻。考异曰：实录云「杜淹署位」，不知所谓署位何也，今从新书宰相表。是时宰相无定名，或云参预朝政，或云参知机务之类甚众，不知其入衔否也。如李靖「三两日一至门下、中书平章政事」，魏征「朝章国典，参议得失」之类，则决不入衔矣。〕他官参豫政事自此始。

     淹荐刑部员外郎邸怀道，〔刑部郎，掌贰尚书、侍郎，举其典宪，而辩其轻重。邸，丁礼翻，姓也；后魏有邸珍。严：「邸」改「郅」。】〕上问其行能，〔行，下孟翻。〕对曰：「炀帝将幸江都，召百官问行留之计，怀道为吏部主事，〔唐承隋制，尚书诸司皆有主事，从九品上。〕独言不可。臣亲见之。」上曰：「卿称怀道为是，何为自不正谏﹖」对曰：「臣尔时不居重任，又知谏不从，徒死无益。」上曰：「卿知炀帝不可谏，何为立其朝﹖既立其朝，何得不谏﹖卿仕隋，容可云位卑；后仕王世充，尊显矣，何得亦不谏﹖」对曰：「臣于世充非不谏，但不从耳。」上曰：「世充若贤而纳谏，不应亡国；若暴而拒谏，卿何得免祸﹖」淹不能对。上曰：「今日可谓尊任矣，可以谏未﹖」对曰：「愿尽死。」上笑。

     辛未，幽州都督王君廓谋叛，道死。

     君廓在州，骄纵多不法，征入朝。〔朝，直遥翻；下同。〕长史李玄道，房玄龄从甥也，〔从，才用翻。〕凭君廓附书。君廓私发之，不识草书，疑其告己罪；行至渭南，〔后魏于新丰、郑县之间置渭南郡，隋废郡为县，属京兆尹，在长安东一百一十五里。〕杀驿吏而逃，将奔突厥，〔厥，九勿翻。〕为野人所杀。

     岭南酋长冯盎、谈殿等迭相攻击，〔谈，姓；殿，名。姓谱：蜀录云：晋有征东将军谈巴。酋，慈由翻。长，知两翻。〕久未入朝，〔朝，直遥翻。〕诸州秦称盎反，前后十数；上命将军蔺﨣等发江、岭数十州兵讨之。魏征谏曰：「中国初定，岭南瘴疠险远，不可以宿大兵。且盎反状未成，未宜动众。」上曰：「告者道路不绝，何云反状未成﹖」对曰：「盎若反，必分兵据险，攻掠州县。今告者已数年，而兵不出境，此不反明矣。诸州既疑其反，陛下又不遣使镇抚，〔使，疏吏翻；下同。〕彼畏死，故不敢入朝。若遣信臣示以至诚，彼善于免祸，可不烦兵而服。」上乃罢兵。冬，十月，乙酉，遣员外散骑侍郎李公掩持节慰谕之。〔散，悉亶翻。骑，奇寄翻。考异曰：魏文贞公故事作「李公淹」，又有前蒲州刺史韦叔谐偕行。今从实录。〕盎遣其子智戴随使者入朝。上曰：「魏征令我发一介之使，而岭表遂安，〔使，疏吏翻。朝，直遥翻。〕胜十万之师，不可不赏。」赐征绢五百匹。

     十二月，壬午，左仆射萧瑀坐事免。〔瑀，音禹。〕

     戊申，利州都督〔【章：十二行本「督」下有「义安王」三字；乙十一行本同；孔本同；张校同。】〕李孝常等谋反，伏诛。

     孝常因入朝，留京师，与右武卫将军刘德裕及其甥统军元弘善、监门将军长孙安业互说符命，谋以宿卫兵作乱。〔监，工衔翻。长，知两翻。〕安业，皇后之异母兄也，嗜酒无赖；父晟卒，〔卒，子恤翻。〕弟无忌及后并幼，安业斥还舅氏。〔高士廉，无忌及后之舅也。〕及上即位，后不以旧怨为意，恩礼甚厚。及反事觉，后涕泣为之固请曰：〔泣为，于伪翻。〕「安业罪诚当万死。然不慈于妾，天下知之；今寘以极刑，人必谓妾所为，恐亦为圣朝之累。」〔累，力瑞翻。〕由是得减死，流巂州。〔巂，音髓。〕

     或告右丞魏征私其亲戚，上使御史大夫温彦博按之，无状。〔言无其事状。〕彦博言于上曰：「征不存形迹，远避嫌疑，〔远，于愿翻。〕心虽无私，亦有可责。」上令彦博让征，且曰：「自今宜存形迹。」他日，征入见，〔见，贤遍翻；下进见同。〕言于上曰：「臣闻君臣同体，宜相与尽诚；若上下俱存形迹，则国之兴丧尚未可知，〔丧，息浪翻。〕臣不敢奉诏。」上睢然曰：「吾已悔之。」〔睢九遇翻。〕征再拜曰：「臣幸得奉事陛下，愿使臣为良臣，勿为忠臣。」上曰：「忠、良有以异乎﹖」对曰：「稷、契、皋陶，君臣协心，俱享尊荣，所谓良臣。〔契，息列翻。陶，音遥。〕龙逄、比干，面折廷争，身诛国亡，所谓忠臣。」〔逄，皮江翻。折，之舌翻。争，读曰诤。〕上悦，赐绢五百匹。

     上神争英毅，群臣进见者，皆失举措；上知之，每见人奏事，必假以辞色，闻规谏。尝谓公卿曰：「人欲自见其形，必资明镜；君欲自知其过，必待忠臣。苟其君愎谏自贤，〔愎，符逼翻。〕其臣阿谀顺旨，君既失国，臣岂能独全！如虞世基等谄事炀帝以保富贵，炀帝既弒，世基等亦诛。〔事见一百八十五卷高祖武德元年。〕公辈宜用此为戒，事有得失，毋惜尽言！」

     或上言秦府旧兵，宜尽除武职，追入宿卫。〔上，时掌翻。〕上谓之曰：「朕以天下为家，惟贤是与，岂旧兵之外皆无可信者乎！汝之此意，非所以广朕德于天下也。」

     上谓公卿曰：「昔禹凿山治水而民无谤讟者，与人同利故也。〔治，直之翻。〕秦始皇营宫室而人怨叛者，病人以利己故也。夫靡丽珍奇，固人之所欲，〔夫，音扶。〕若纵之不已，则危亡立至。朕欲营一殿，材用已具，鉴秦而止。王公已下，宜体朕此意。」由是二十年间，风俗素朴，衣无锦绣，公私富给。

     上谓黄门侍郎王珪曰：「国家本置中书、门下以相检察，中书诏敕或有差失，则门下当行驳正。〔中书出命，门下审驳。按唐制，凡诏旨制敕，玺书册命，皆中书舍人起草进画，既下，则署行而过门下省，有不便者，涂窜而奏还，谓之涂归。驳，北角翻。〕人心所见，互有不同，苟论难往来，务求至当，〔难，乃旦翻。当，丁悢翻。〕舍己从人，亦复何伤！比来或护己之短，遂成怨隙，〔复，扶又翻。比，毗至翻。〕或苟避私怨，知非不正，〔言知其非而不加驳正也。〕顺一人之颜情，为兆民之深患，此乃亡国之政也。炀帝之世，内外庶官，务相顺从，当是之时，皆自谓有智，祸不及身。及天下大乱，家国两亡，虽其间万一有得免者，亦为时论所贬，终古不磨。卿曹各当徇公忘私，勿雷同也！」

     上谓侍臣曰：「吾闻西域贾胡得美珠，剖身以藏之，〔贾，音古。〕有诸﹖」侍臣曰：「有之。」上曰：「人皆知〔【章：十二行本「知」下有「笑」字；乙十一行本同；张校同，云无注本亦无。】〕彼之爱珠而不爱其身也；吏受赇抵法，与帝王徇奢欲而亡国者，何以异于彼胡之可笑邪！」〔赇，音求。邪，音耶。〕魏征曰：「昔鲁哀公谓孔子曰：『人有好忘者，徙宅而忘其妻。』孔子曰：『又有甚者，桀、纣乃忘其身。』亦犹是也。」〔好，呼到翻。忘，巫放翻。〕上曰：「然。朕与公辈宜戮力相辅，庶免为人所笑也！」

     青州有谋反者，州县逮捕支党，收系满狱，诏殿中侍御史安喜崔仁师覆按之。〔曹魏时，兰台遣御史二人居殿中，伺察奸非，遂称殿中侍御史；唐从七品下，掌朝廷供奉之仪式。安喜县，属定州，汉为卢奴、安险二县地，章帝改为安喜，慕容垂改安喜为不连，后魏复曰安喜；后齐废卢奴县入安喜，隋改曰鲜虞，唐复曰安喜。〕仁师至，悉脱去杻械，〔去，羌吕翻。杻，女九翻。〕与饮食汤沐，宽慰之，止坐其魁首十余人，余皆释之。还报，敕使将往决之。〔此时敕使非官，官凡奉敕出使者则谓之敕使。使，疏吏翻。〕大理少卿孙伏伽谓仁师曰：「足下平反者多，〔少，始照翻。反，音翻。〕人情谁不贪生，恐见徒侣得免，未肯甘心，深为足下忧之。」〔为，于伪翻；下不为、窃为同。〕仁师曰：「凡治狱当以平恕为本，岂可自规免罪，〔规，图也。治，直之翻。〕知其冤而不为伸邪！〔邪，音耶。〕万一闇短，误有所纵，以一身易十囚之死，亦所愿也。」伏伽惭而退。及敕使至，更讯诸囚，皆曰：「崔公平恕，事无枉滥，请速就死。」无一人异辞者。

     上好骑射，〔好，呼到翻；下同。骑，奇寄翻。〕孙伏伽谏，以为：「天子居则九门，〔天门九重，人主之门亦曰九重。所谓禁卫九重，虎豹九关，皆言九门也。〕行则警跸，非欲苟自尊严，乃为社稷生民之计也。陛下好自走马射的以娱悦近臣，此乃少年为诸王时所为，〔少，诗照翻。〕非今日天子事业也。既非所以赡养圣躬，又非所以仪刑后世，臣窃为陛下不取。」上悦。未几，以伏伽为谏议大夫。〔几，居岂翻。考异曰：韩琬御史台记：「伏伽，武德中自万年主簿上疏极谏，太宗怒，命引出斩之。伏伽曰：『臣宁与关龙逄游于地下，不愿事陛下。』」太宗曰：『朕试卿耳。卿能若是，朕何忧社稷！』命授之三品。宰臣曰：『伏伽匡陛下之过，自主簿授之三品，彰陛下之过深矣，请授之五品。』遂拜为谏议大夫。」按高祖实录，「武德元年，伏伽自万年县法曹上书，高祖诏授治书侍御史。」御史台记误也。今据魏征故事。〕

     隋世选人，十一月集，至春而罢，人患其期促。至是，吏部侍郎观城刘林甫〔观县，古之观国。国语注曰：夏启子太康之弟所封也。观县，汉属东郡，光武改曰卫县，晋、魏属顿丘郡，曰卫国县，隋开皇六年改曰观城县，属魏州，唐属澶州。选，须绢翻；下同。观，古玩翻。〕奏四寺听选，随阙主拟，人以为便。

     唐初，士大夫以乱离之后，不乐仕进，官员不充。省符下诸州差人赴选，州府及诏使〔乐，音洛。下，遐稼翻。使，疏吏翻。诏使，即前所谓敕使。〕多以赤牒补官。至是尽省之，勒赴省选，集者七千余人，林甫随才铨叙，各得其所，时人称之。诏以关中米贵，始分人于洛州选。

     上谓房玄龄曰：「官在得人，不在员多。」命玄龄并省，留文武总六百四十三员。

     隋秘书监晋陵刘子翼，〔晋陵县带常州。〕有学行，性刚直，朋友有过，常面责之。李百药常称：「刘四虽复骂人，〔刘子翼第四，唐人多以第行相呼。学行，下孟翻。复，扶又翻。〕人终不恨。」是岁，有诏征之，辞以母老，不至。

     鄃令裴仁轨〔鄃县，汉、晋属清河郡，中废，隋开皇十六年置，属贝州。鄃，音输。〕私役门夫，上怒，欲斩之。殿中侍御史长安李干佑谏曰：「法者，陛下所与天下共也，非陛下所独有也。今仁轨坐轻罪而抵极刑，臣恐人无所措手足。」上悦，免仁轨死，以干佑为侍御史。〔唐制，殿中侍殿史，从七品下；侍御史，从六品下。〕

     上尝语及关中、山东人，意有同异。殿中侍御史义丰张行成跪奏曰：〔义丰，汉中山安国县，隋开皇六年改曰义丰，属安州。〕「天子以四海为家，不当有东西之异；恐示人以隘。」上善其言，厚赐之。自是每有大政，常使预议。

     初，突厥既强，敕勒诸部分散，有薛延陀、回纥、都播、骨利干、多滥葛、同罗、仆固、拔野古、思结、浑、斛薛、结、阿跌、契苾、白霫等十五部，皆居碛北，风俗大抵与突厥同；〔厥，九勿翻。敕勒，即铁勒也。薛延陀先与薛种杂居，后灭延陀部有之，号薛延陀，姓一利咥氏。回纥先曰袁纥，亦曰乌护，曰乌纥，至隋曰韦纥，后称回纥，姓药葛罗氏，居薛延陀北娑陵水上，距长安七千里。都播亦曰都波，其地北濒小海，西坚昆，南回纥。骨利干居瀚海北。多滥葛亦曰多览葛，在薛延陀东，濒同罗水。同罗在薛延陀北，多滥葛之东，距长安七千里而赢。仆固亦曰仆骨，在多滥葛之东，地最北。拔野古一曰拔野固，或为拔曳固，漫散碛北，地千里，直仆固，邻于靺鞨。思结在延陀故牙。浑在诸部最南。斛薛居多滥葛北。奚结在同罗北。阿跌一曰诃跌，或为閖跌。契苾一曰契苾羽，在焉耆西北鹰娑川，多滥葛之南。白霫居鲜卑故地，直京师东北五千里，与同罗、仆固接，避薛延陀，保奥支水冷陉山。「斛薛」之下「结」之上当有「奚」字。纥，音鹘。跌，徒结翻。契，欺讫翻。苾，毗必翻，又蒲结翻。霫，似入翻。碛，七迹翻。考异曰：旧书「敕勒」作「铁勒」。新书云：即元魏时高车。或曰：「敕勒」讹为「铁勒」。今从新书。旧书「多滥葛」作「多览葛」，又作「多腊葛」。今从实录、唐统纪。又旧书「仆固」或作「仆骨」。按胡语难明，以中国字写之，故讹谬不壹。今从陈子昂集及仆固怀恩传。〕薛延陀于诸部为最强。

     西突厥曷萨那可汗方强，敕勒诸部皆臣之。曷萨那征税无度，诸部皆怨。曷萨那诛其渠帅百余人，敕勒相帅叛之，〔萨，桑葛翻。可，从刊入声。汗，音寒。渠帅，所类翻。相帅，读曰率。〕共推契苾哥楞为易勿真莫贺可汗，居贪于山北。〔楞，卢登翻。「贪于山」，新书作「贪污山」。〕又以薛延陀乙失揼为也咥小可汗，〔咥，徒结翻。〕居燕末山北。〔燕，因肩翻〕及射匮可汗兵复振，〔复，扶又翻。〕薛延陀、契苾二部并去可汗之号以臣之。〔此上皆序隋时事。去，羌吕翻。〕

     回纥等六部在郁督军山者，东属始毕可汗。〔郁督军山在大漠外，直长安西北六千里。〕统叶护可汗势衰，乙失揼之孙夷男帅部落七万余家，附于颉利可汗。〔帅，读曰率；下同。颉，奚结翻。考异曰：旧铁勒传云：「贞观二年，叶护可汗死，其国大乱，夷男始附于颉利。」按突厥传，元年，薛延陀已叛颉利，击走其欲谷设。安得二年始附颉利乎！〕颉利政乱，薛延陀与回纥、拔野古等相帅叛之。颉利遣其兄子欲谷设将十万骑讨之，〔新书阿史那社尔传，以欲谷设为颉利子。〕回纥酋长菩萨将五千骑，与战于马鬣山，大破之。〔将，即亮翻。骑，奇寄翻。酋，慈由翻。长，知两翻。菩，薄乎翻。萨，桑葛翻。〕欲谷设走，菩萨追至天山，部众多所所虏，回纥由是大振。薛延陀又破其四设，〔突厥号典兵者为设；四设，四部帅之典兵者也。〕颉利不能制。

     颉利益衰，国人离散。会大雪，平地数尺，羊马多死，民大饥，颉利恐唐乘其弊，引兵入朔州境上，扬言会猎，实设备焉。鸿胪卿郑元暃使突厥还，〔周有大行人之官，秦为典客，汉景帝曰大行，武帝曰大鸿胪。梁置十二卿，鸿胪为冬卿，去「大」字；唐因之，掌宾客及凶仪之事。暃，殊玉翻。胪，陵如翻。〕言于上曰：「戎狄兴衰，专以羊马为候。今突厥民饥畜瘦，〔畜，许救翻；下同。〕此将亡之兆也，不过三年。」上然之。群臣多劝上乘间击突厥，上曰：「新与人盟而背之，不信；〔间，古苋翻。背，蒲妹翻。〕利人之灾，不仁；乘人之危以取胜，不武。纵使其种落尽叛，六畜无余，朕终不击，必待有罪，然后讨之。」〔种，章勇翻。畜，许救翻。〕

     西突厥统叶护可汗〔厥，九勿翻。可，从刊入声。汗，音寒。考异曰：高祖实录止云「叶护」，旧传作「统叶护」，今从之。〕遣真珠统俟斤与高平王道立来，〔高平王道立使西突厥，见上卷高祖武德八年。俟，渠之翻。〕献万钉宝钿金带，马五千匹，以迎公主。颉利不欲中国与之和亲，数遣兵入寇，〔数，所角翻。〕又遣人谓统叶护曰：「汝迎唐公主，要须经我国中过。」统叶护患之，未成婚。

     二年〔（戊子、六二八）〕

     春，正月，辛亥，右仆射长孙无忌罢。〔从无忌之请也。考下文可见。长，知两翻。〕时有密表称无忌权宠过盛者，上以表示之，曰：「朕于卿洞然无疑，若各怀所闻而不言，则君臣之意有不通。」又召百官谓之曰：「朕诸子皆幼，视无忌如子，非他人所能间也。」无忌自惧满盈，固求逊位，皇后又力为之请，〔间，古苋翻。为，于伪翻。〕上乃许之，以为开府仪同三司。

     置六司侍郎，副六尚书；〔六司侍郎，吏部正四品上，余皆正四品下。〕并置左右司郎中各一人。〔左、右司郎中，从五品上。尚书左丞勾吏、户、礼十二司，右丞管兵、刑、工十二司；左、右司郎中各掌副十二司之事，以举正稽违，省署符目。〕

     癸丑，吐谷浑寇岷州，都督李道彦击走之。〔吐，从暾入声。谷，音浴。〕

     丁巳，徙汉王恪为蜀王，卫王泰为越王，楚王佑为燕王。〔燕，因肩翻。〕

     上问魏征曰：「人主何为而明，何为而暗﹖」对曰：「兼听则明，偏信则暗。昔尧清问下民，故有苗之恶得以上闻；〔书吕刑曰：皇帝清问下民，鳏寡有辞于苗。上，时掌翻。〕舜明四目，达四聪，故共、孙、驩兜不能蔽也。〔舜明目达聪，而难任人，故四凶不能逃其罪也。共，音恭。〕秦二世偏信赵高，以成望夷之祸；〔事见秦纪。〕梁武帝偏信朱异，以取台城之辱；〔事见梁纪。〕隋炀帝偏信虞世基，以致彭城阁之变。〔事见隋炀帝纪及高祖武德元年。〕是故人君兼听广纳，则贵臣不得拥蔽，而下情得以上通也。」上曰：「善！」

     上谓黄门侍郎王珪曰：「开皇十四年大旱，隋文帝不许赈给，而令百姓就食山东，比至末年，〔赈，津忍翻。比，必利翻，及也。〕天下储积可供五十年。炀帝恃其富饶，侈心无厌，〔厌，于盐翻。〕卒亡天下。〔卒，子恤翻；下同。〕但使仓廪之积足以备凶年，其余何用哉！」

     二月，上谓侍臣曰：「人言天子至尊，无所畏惮。朕则不然，上畏皇天之监临，下惮群臣之瞻仰，兢兢业业，犹恐不合天意，未副人望。」魏征曰：「此诚致治之要，〔治，直吏翻；下同。〕愿陛下慎终如始，则善矣。」

     上谓房玄龄等曰：「为政莫若至公。昔诸葛亮窜瘳立、李严于南夷，亮卒而立、严皆悲泣，有死者，〔事见七十二卷魏明帝青龙二年。廖，力救翻，又力吊翻。卒，子恤翻。〕非至公能如是乎！又高颎为隋相，公平识治体，隋之兴亡，系颎之存没。〔事见隋纪。〕朕既慕前世之明君，卿等不可不法前世之贤相也！」〔相，息亮翻。〕

     三月，戊寅严：「寅」改「申」。】〕朔，日有食之。

     壬子，大理少卿胡演进每月囚帐；〔少，始照翻。囚帐，具每月禁系罪囚之姓名，犹今之禁历也。〕上命自今大辟〔辟，毗亦翻。〕皆令中书、门下四品已上〔自二省长贰而下至谏议大夫也。〕及尚书议之，庶无冤滥。既而引囚至岐州刺史郑善果，上谓胡演曰：「善果虽复有罪，〔复，扶又翻。〕官品不卑，岂可使与诸囚为伍。自今三品已上犯罪，不须引过，听于朝堂俟进止。」〔太极宫承天门左右有东西朝堂。朝，直遥翻；下同。〕

     关内旱饥，民多卖子以接衣食；己巳，诏出御府金帛为赎之，归其父母。〔为，于伪翻。〕庚午，诏以去岁霖雨，今兹旱、蝗，赦天下。诏书略曰：「若使年谷丰稔，天下又安，移灾朕身，以存万国，是所愿也，甘心无吝。」会所在有雨，民大悦。

     夏，四月，己卯，诏以「隋末乱离，因之饥馑，暴骸满野，伤人心目，宜令所在官司收瘗。」〔瘗，于计翻。〕

     初，突厥突利可汗建牙直幽州之北，主东偏，奚、霫等数十部多叛突厥来降，〔厥，九勿翻。可，从刊入声。汗，音寒。霫，先立翻。降，户江翻。〕颉利可汗以其失众责之。及薛延陀、回纥等败欲谷设，〔颉，奚结翻。纥，下没翻。败，补迈翻。〕颉利遣突利讨之，突利兵又败，轻骑奔还。〔骑，奇寄翻。还，从宣翻。〕颉利怒，拘之十余日而挞之，突利由是怨，阴欲叛颉利。颉利数征兵于突利，〔数，所角翻。〕突利不与，表请入朝。上谓侍臣曰：「向者突厥之强，控弦百万，凭陵中夏，〔夏，户雅翻。〕用是骄恣以失其民。今自请入朝，非困穷，肯如是乎！朕闻之，且喜且惧。何则﹖突厥衰则边境安矣，故喜。然朕或失道，他日亦将如突厥，能无惧乎！卿曹宜不惜苦谏，以辅朕之不逮也。」

     颉利发兵攻突利，丁亥，突利遣使来求救，〔颉，奚结翻。使，疏吏翻；下同。〕上谋于大臣曰：「朕与突利为兄弟，有急不可不救。〔结兄弟，事见上卷高祖武德七年。〕然颉利亦与之有盟，〔谓渭桥之盟也，见上卷武德九年。〕柰何﹖」兵部尚书杜如晦曰：「戎狄无信，终当负约，今不因其乱而取之，后悔无及。夫取乱侮亡，〔书仲虺之诰之辞。夫，音扶。〕古之道也。」

     丙申，契丹酋长帅其部落来降。〔契，欺讫翻，又音吃。酋，慈由翻。长，知两翻。降，户江翻；下同。〕颉利遣使请以梁师都易契丹，上谓使者曰：「契丹与突厥异类，今来归附，何故索之！〔索，山客翻。〕师都中国之人，盗我土地，暴我百姓，突厥受而庇之，我兴兵致讨，辄来救之，彼如鱼游釜中，何患不为我有！借使不得，亦终不以降附之民易之也。」

     先是，上知突厥政乱，不能庇梁师都，〔先，悉荐翻。〕以书谕之，师都不从。上遣夏州都督长史刘旻、司马刘兰成图之，〔夏，户雅翻。长，知两翻。〕旻等数遣轻骑践其禾稼，多纵反间，离其君臣，其国渐虚，降者相属。〔数，所角翻。骑，奇寄翻。践，慈演翻。间，古苋翻。属，之欲翻。〕其名将李正宝等谋执师都，事泄，来奔，〔将，即亮翻。泄，息列翻。〕由是上下益相疑。旻等知可取，上表请兵。〔上，时掌翻。〕上遣右卫大将军柴绍、殿中少监薛万均击之，〔少，始照翻。〕又遣旻等据朔方东城以逼之。〔克东城见一百九十卷武德五年。〕师都引突厥兵至城下，刘兰成偃旗卧鼓不出。师都宵遁，兰成追击，破之。突厥大发兵救师都，柴绍等未至朔方数十里，与突厥遇，奋击，大破之，遂围朔方。突厥不敢救，城中食尽。壬寅，师都从父弟洛仁杀师都，以城降，〔梁师都，隋大业末起兵，至是而灭。从，才用翻。〕以其地为夏州。〔夏，户雅翻。〕

     太常少卿祖孝孙，以梁、陈之音多吴、楚，周、齐之音多胡、夷，于是斟酌南北，考以古声，〔少，始照翻。〕作唐雅乐，凡八十四调、三十一曲、十二和。〔律有七声，十二律凡八十四调。隋有皇夏十四曲，孝孙制十二和，以法天之成数，凡三十一曲。十二和者，一曰豫和，二曰顺和，三曰永和，四曰肃和，五曰雍和，六曰寿和，七曰舒和，八曰太和，九曰昭和，十曰休和，十一曰正和，十二曰承和。调，徒吊翻。和如字。〕诏协律郎张文收与孝孙同修定。〔汉协律都尉，佩二千石印绶。唐协律郎，正八品上，属太常寺。〕六月，乙酉，孝孙等奏新乐。上曰：「礼乐者，盖圣人缘情以设教耳，治之隆春，岂由于此﹖」〔治，直吏翻。〕御史大夫杜淹曰：「齐之将亡，作伴侣曲，〔北齐之时，阳俊之多作六言砍辞，淫荡而拙，世俗流传，名为阳五伴侣。〕陈之将亡，作玉树后庭花，〔杜佑曰：玉树后庭花，堂堂黄鹂留，金钗两鬓垂，并陈后主所造，恒与宫中女学士及朝臣唱和为诗，太乐令何胥采其尤轻艳者为此曲。〕其声哀思，〔思，相吏翻。〕行路闻之皆悲泣，何得言治之隆替不在乐也！」上曰：「不然。夫乐能感人，故乐者闻之则喜，〔夫，音扶。故乐，音洛。〕忧者闻之则悲，悲喜在人心，非由乐也。将亡之政，民必愁苦，故闻乐而悲耳。今二曲具存，朕为公奏之，〔为，于伪翻。〕公岂悲乎﹖」右丞魏征曰：「古人称『礼云礼云，玉帛云乎哉！乐云乐云，锺鼓云乎哉！』〔论语载孔子之言。〕乐诚在人和，不在声音也。」

     臣光曰：臣闻垂能目方圆，心度曲直，〔垂，古之巧人。度，徒洛翻。〕然不能以教人，其所以教人者，必规矩而已矣。圣人不勉而中，〔中，竹仲翻。〕不思而得，然不能以授人，其所以授人者，必礼乐而已矣。礼者，圣人之所履也；乐者，圣人之所乐也。圣人履中正而乐和平，〔所乐，音洛；下所乐、哀乐同。〕又思与四海共之，百世传之，于是乎作礼乐焉。故工人执垂之规矩而施之器，是亦垂之功已；王者执五帝、三王之礼乐而施之世，是亦五帝、三王之治已。〔治，直吏翻；下同。〕五帝、三王，其违世已久，后之人见其礼知其所履，闻其乐知其所乐，炳然若犹存于世焉，此非礼乐之功邪！〔所乐，音洛。邪，音耶。〕

     夫礼乐有本、有文：〔夫，音扶。〕中和者，本也；容声者，末也；二者不可偏废。先王守礼乐之本，未尝须臾去于心，行礼乐之文，未尝须臾远于身。兴于闺门，着于朝廷，被于乡遂比邻，〔远，于愿翻。被，皮义翻。朝，直遥翻。比，毗至翻，又音毗。〕达于诸侯，流于四海，自祭祀军旅至于饮食起居，未尝不在礼乐之中；如此数十百年，然后治化周浃，凤凰来仪也。〔浃，即协翻。〕苟无其本而徒有其末，一日行之而旦日舍之，求以移风易俗，诚亦难矣。是以汉武帝置协律，砍天瑞，非不美也，不能免哀痛之诏。〔见本纪。〕王莽建羲和，考律吕，非不精也，不能救渐台之祸。〔王莽令刘歆考定律吕，羲和掌之。班固取以志律历。渐台事见汉淮阳王纪。渐，子廉翻。〕晋武制笛尺，调金石，非不详也，不能弭平阳之灾。〔晋武帝使荀勖定锺律。平阳之灾，谓怀、愍二帝蒙尘也。〕梁武帝立四器、调八音，非不察也，不能免台城之辱。〔四器，谓制四通也。事见一百四十五卷天监元年。台城之辱见一百六十二卷太清三年。〕然则韶、夏、濩、武之音，具存于世，〔舜乐曰韶，禹乐曰夏，汤乐曰濩，周武王乐曰武。夏，户雅翻。濩，户故翻。〕苟其余张：「余」作「德」。】〕不足以称之，〔称，尺证翻。〕曾不能化一夫，况四海乎！是犹执垂之规矩而无工与材，坐而待器之成，终不可得也。况齐、陈淫昏之主，亡国之音，蹔奏于庭，乌能变一世之哀乐乎！〔蹔，与暂同。乐，音洛。〕而太宗遽云治之隆替不由于乐，何发言之易〔易，以豉翻。〕而果于非圣人也如此！

     夫礼非威仪之谓也，〔扶，音扶。〕然无威仪则礼不可得而行矣。乐非声音之谓也，然无声音则乐不可得而见矣。譬诸山，取其一土一石而谓之山则不可，然土石皆去，山于何在哉！故曰：「无本不立，无文不行。」〔记礼器之言。〕柰何以齐、陈之音不验于今世而谓乐无益于治乱，何异睹拳石而轻泰山乎！必若所言，则是五帝、三王之作乐皆妄也。「君子于其所不知，盖阙如也，」〔论语载孔子之言。〕惜哉！

     戊子，上谓侍臣曰：「朕观隋炀帝集，文辞奥博，亦知是尧、舜而非桀、纣，然行事何其反也！」魏征对曰：「人君虽圣哲，犹当虚己以受人，故智者献其谋，勇者竭其力。炀帝恃其俊才，骄矜自用，故口诵尧、舜之言而身为桀、纣之行，〔行，下孟翻。〕曾不自知以至覆亡也。」上曰：「前事不远，吾属之师也！」

     畿内有蝗。辛卯，上入苑中，〔出玄武门北入禁苑。〕见蝗，掇数枚，〔掇，丁活翻，又陟劣翻，拾取也。〕祝之曰：「民以谷为命，而汝食之，宁食吾之肺肠。」举手欲吞之，左右谏曰：「恶物或成疾。」上曰：「朕为民受灾，〔为，于伪翻。〕何疾之避！」遂吞之。是岁，蝗不为灾。

     上曰：「朕每临朝，欲发一言，未尝不三思，〔朝，直遥翻。三，息暂翻，又如字。〕恐为民害，是以不多言。」给事中知起居事杜正伦曰：「臣职在记言，〔古者有左、右史，天子言则左史书之，动则右史书之。隋始置起居舍人。贞观二年，省起居舍人，移其职于门下省，置起居朗二员，其以他官兼者，谓之知起居注、知起居事。〕陛下之失，臣必书之，岂徒有害于今，亦恐贻讥于后。」上悦，赐帛二百段。

     上曰：「梁武帝君臣惟谈苦空，〔言所谈者惟苦行空寂也。〕侯景之乱，百官不能乘马。元帝为周师所围，犹讲老子，百官戎服以听。〔事见一百六十五卷梁元帝承圣三年。〕此深足为戒。朕所好者，〔好，呼到翻。〕唯尧、舜、周、孔之道，以为如鸟有翼，如鱼有水，失之则死，不可暂无耳。」

     以辰州刺史裴虔通，隋炀帝故人，特蒙宠任，而身为弒逆，〔事见一百八十五卷高祖武德元年。按通鉴纪事各为段，凡改段处，率空一字，别为一节，此段头既空字「以」字之上，合有「上」字，文乃明。〕虽时移事变，屡更赦令，〔更，工衡翻。〕幸免族夷，不可犹使牧民，乃下诏除名，流驩州。〔贞观元年，改德州日南郡曰驩州。〕虔通常言「身除隋室以启大唐」，自以为功，颇有觖望之色。〔觖，窥瑞翻，又于决翻，怨望也。〕及得罪，怨愤而死。

     秋，七月，诏宇文化及之党莱州刺史牛方裕、绛州刺史薛世良、广州都督长史唐奉义、隋武牙郎将元礼并除名徙边。〔长，知两翻。武牙郎将即虎牙郎将，唐避讳，改「虎」曰「武」。将，即亮翻。〕

     上谓侍臣曰：「古语有之：『赦者小人之幸，君子之不幸。』『一岁再赦，善人喑哑。』〔喑，于今翻。哑，乌下翻。〕夫养稂莠者害嘉谷，〔夫，音扶。稂，鲁当翻。莠，与久翻。稂莠皆恶草害稼。〕赦有罪者贼良民，故朕即位以来，不欲数赦，〔数，所角翻。〕恐小人恃之轻犯宪章故也！」

