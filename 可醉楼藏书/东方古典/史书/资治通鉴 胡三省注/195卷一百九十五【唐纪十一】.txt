卷第一百九十五【唐纪十一】起强圉作噩（丁酉）五月，尽上章困敦（庚子），凡三年有奇。

     太宗文武大圣大广孝皇帝中之上

     贞观十一年〔（丁酉、六三七）观，古玩翻。〕

     五月，壬申，魏征上疏，以为：「陛下欲善之志不及于昔时，闻过必改少亏于曩日，〔上，时掌翻。少，诗沼翻。〕谴罚积多，威怒征厉。乃知贵不期骄，富不期侈，非虚言也。〔书周官曰：位不期骄，禄不期侈。孔安国注曰：贵不与骄期而骄自至，富不与侈期而侈自至。魏征引之。〕且以隋之府库、仓廪、户口、甲兵之盛，考之今日，安得拟伦！然隋以富强动之而危，我以寡弱静之而安；安危之理，皎然在目。昔隋之未乱也，自谓必无乱；其未亡也，自谓必无亡。故赋役无穷，征伐不息，以至祸将身而尚未之寤也。夫鉴形莫如止水，鉴败莫如亡国。〔夫，音扶。〕伏愿取鉴于隋，去奢从约，亲忠远佞，〔去，羌吕翻。远，于愿翻。〕以当今之无事，行畴昔之恭俭，则尽善尽美，固无得而称焉。夫取之实难，守之甚易，陛下能得其所难，岂不能保其所易乎！」〔去，羌吕翻。远，于愿翻。易，以豉翻。〕

     六月，右仆射虞恭公温彦博薨。〔射，寅谢翻。谥法：尊贤敬让曰恭；执事坚固曰恭；执礼御宾曰恭。〕彦博久掌机务，知无不为。上谓侍臣曰：「彦博以忧国之故，精神耗竭，我见其不逮，已二年矣，恨不纵其安逸，竟夭天年！」〔夭，于绍翻。〕

     丁巳，上幸明德宫。〔显庆二年，改明德宫监为东都苑南面监。〕

     己未，诏荆州都督荆王元景等二十一王所任刺史，咸令子孙世袭。〔令，力丁翻。〕戊辰，又以功臣长孙无忌等十四人为刺史，〔长，知两翻。〕亦令世袭；非有大故，无得黜免。

     己巳，徙许王元祥为江王。

     秋，七月，癸未，大雨，谷、洛溢入洛阳宫，〔按唐六典，洛阳都城，隋大业二年诏杨素、宇文恺移故都创造，南直伊阙之口，北倚邙山之塞，东出瀍水之东，西踰涧水之西，洛水贯都，有河汉之象焉。东去故都十八里。都城西连禁苑，谷、洛二水会于禁苑之间。至玄宗开元二十四年，以谷、洛二水或泛溢，疲费人功，遂出内库和雇，修三陂以御之，一曰积翠，二曰月陂，三曰上阳；尔后二水无劳役之患。〕坏官寺、民居，〔坏，音怪。〕溺死者六千余人。〔溺，奴狄翻。〕

     魏征上疏，以为：「文子曰：『同言而信，信在言前；同令而行，诚在令外。』〔汉书艺文志曰：文字，老子弟子，与孔子并时。上，时掌翻。〕自王道休明，十有余年，然而德化未治者，由待下之情未尽诚信故也。今立政致治，必委之君子；〔治，直吏翻。〕事有得失，或访之小人。其待君子也敬而疏，遇小人也轻而狎；狎则言无不尽，疏则情不上通。夫中智之人，岂无小慧！〔夫，音扶。〕然才非经国，虑不及远，虽竭力尽诚，犹未免有败，况内怀奸宄，其祸岂不深乎！〔宄，音轨。〕夫虽君子不能无小过，苟不害于正道，斯可略矣。既谓之君子而复疑其不信，〔复，扶又翻。〕何异立直木而疑其影之曲乎！陛下诚能慎选君子，以礼信用之，何忧不治！〔治，直吏翻。〕不然，危亡之期，未可保也。」上赐手诏褒美曰：「昔晋武帝平吴之后，志意骄怠，何曾位极台司，不能直谏，乃私语子孙，自矜明智，〔事见八十七卷晋怀帝永嘉三年。语，牛倨翻。〕此不忠之大者也。得公之谏，朕知过矣。当置之几案以比弦、韦。」〔用董安于、西门豹事。〕

     乙未，车驾还洛阳，〔自明德宫还洛阳宫。还，从宣翻，又音如字。〕诏：「洛阳宫为水所毁者，少加修缮，纔令可居。〔少，诗沼翻；下同。令，力丁翻。〕自外众材，给城中坏庐舍者。令百官各上封事，极言朕过。」〔上，时掌翻。〕壬寅，废明德宫及飞山宫之玄圃院，给遭水者。

     八月，甲子，上谓侍臣曰：「上封事者皆言朕游猎太频。今天下无事，武备不可忘，朕时与左右猎于后苑，无一事烦民，夫亦何伤！」〔夫，音扶。〕魏征曰：「先王惟恐不闻其过。陛下既使之上封事，止得恣其陈述。苟其言可取，固有益于国；若其无取，亦无所损。」上曰：「公言是也。」皆劳而遣之。〔劳，力到翻。〕

     侍御史马周上疏，〔上，时掌翻。〕以为：「三代及汉，历年多者八百，少者不减四百，良以恩结人心，人不能忘故也。自是以降，多者六十年，少者纔二十余年，皆无恩于人，本根不固故也。陛下当隆禹、汤、文、武之业，为子孙立万代之基，岂得但持当年而已！今之户口不及隋之什一，而给役者兄去弟还，道路相继。陛下虽加恩诏，使之裁损，然营缮不休，民安得息！故有司徒行文书，曾无事实。昔汉之文、景，恭俭养民，武帝承其丰富之资，故能穷奢极欲而不至于乱。向使高祖之后即传武帝，汉室安得久存乎！〔斯确论也。〕又，京师及四方所造乘舆器用及诸王、妃、主服饰，议者皆不以为俭。〔乘，绳证翻。〕夫昧爽丕显，后世犹怠，〔左传晋叔向引谗鼎之铭以为言。杜预注曰：昧，旦，早起也。丕，大也。言夙兴以务大显，后世犹懈怠。夫，音扶。〕陛下少居民间，知民疾苦，尚复如此，况皇太子生长深宫，不更外事，〔少，诗照翻。复，扶又翻。长，竹两翻。更，工衡翻。〕万岁之后，固圣虑所当忧也。臣观自古以来，百姓愁怨，聚为盗贼，其国未有不亡者，人主虽欲追改，不能复全。〔复，扶又翻；下不复同，又音如字。〕故当修于可修之时，不可悔之于已失之后也。盖幽、厉尝笑桀、纣矣，炀帝亦笑周、齐矣，不可使后之笑今如今之笑炀帝也！贞观之初，天下饥歉，〔观，古玩翻。歉，苦簟翻。谷梁传曰：一谷不升曰歉。〕斗米直匹绢，而百姓不怨者，知陛下忧念不忘故也。今比年丰穰，〔比，毗至翻。〕匹绢得粟十余斛，而百姓怨咨者，知陛下不复念之，多营不急之务故也。〔复，扶又翻。〕自古以来，国之兴亡，不以畜积多少，在于百姓苦乐。〔少，诗沼翻。乐，音洛。〕且以近事验之，隋贮洛口仓而李密因之，〔贮，丁吕翻。〕东都积布帛而世充资之，西京府库亦为国家之用，至今未尽。夫畜积固不可无，要当人有余力，然后收之，不可强敛以资寇敌也。〔扶，音扶。强，其两翻。敛，力赡翻。〕扶俭以息人，陛下已于贞观之初亲所履行，在于今日为之，固不难也。陛下必欲为久长之谋，不必远求上古，但如贞观之初，则天下幸甚。〔观，古玩翻。〕陛下宠遇诸王，颇有过厚者，〔时魏王泰有宠于帝，故周言及之。〕万代之后，不可不深思。且严：「且」改「昔」。】〕魏武帝爱陈思王，及文帝即世，囚禁诸王，但无缧绁耳。〔事见汉献帝纪及魏文帝纪。缧，力追翻。绁，息列翻。朱元晦曰：缧，黑索也。绁，挛也。古者狱以黑索拘挛罪人。〕然则武帝爱之，适所以苦之也。又，百姓所以治安，〔治，直吏翻。〕唯在刺史、县令，苟选用得人，则陛下可以端拱无为。今朝廷唯重内官而轻州县之选，刺史多用武人，或京官不称职始补外任，〔朝，直遥翻。称，尺证翻。〕边远之处，用人更轻。所以百姓未安，殆由于此。」疏奏，上称善久之，谓侍臣曰：「刺史朕当自选；县令，宜诏京官〔【章：十二行本「官」下有「五品」二字；乙十一行本同；张校同，云无注本亦无。】〕已上各举一人。

     冬，十月，癸丑，诏勋戚亡者皆陪葬山陵。〔唐制：凡功臣密戚请陪陵葬者听之，以文武分为左右而列。若宫人陪葬，则陵户为之成坟。唐会要载昭陵陪葬者，宫嫔、公主、主伲、勋贵及祖父陪陵而子孙从葬者，及四夷君长入宿卫而陪葬者，名氏最多，用此诏也。〕

     上猎于洛阳苑，〔唐六典：洛阳苑在都城之西，北距北邙，西至孝水，南带洛水支渠，谷、洛二水会于其间，东面十七里，南面三十九里，西面五十里，北面二十里，周回一百二十六里。〕有群豕突出林中，上引弓四发，殪四豕。有豕突前，及马镫；〔殪，壹计翻。镫，都邓翻，鞍镫。〕民部尚书唐俭投马搏之，上拔剑斩豕，顾笑曰：「天策长史不见上将击贼邪，〔武德中，帝开天策上将府，以唐俭为长史。长，知两翻。将，即亮翻。邪，音耶。〕何惧之甚！」对曰：「汉高祖以马上得之，不以马上治之；〔汉陆贾谏高祖之言。治，直之翻。〕陛下以神武定四方，岂复逞雄心于一兽！」上悦，为之罢猎，〔复，扶又翻。为，于伪翻。〕寻加光禄大夫。

     安州都督吴王恪数出畋猎，〔数，所角翻。〕颇损居人；侍御史柳范奏弹之。丁丑，恪坐免官，削户三百。上曰：「长史权万纪事吾儿，不能匡正，罪当死。」柳范曰：「房玄龄事陛下，犹不能止畋猎，岂得独罪万纪！」上大怒，拂衣而入。久之，独引范谓曰：「何面折我！」〔折，之舌翻。〕对曰：「陛下仁明，臣不敢不尽愚直。」〔古语有之：君仁则臣直。又曰：君明则臣直。故柳范云然。〕上悦。

     十一月，辛卯，上幸怀州；丙午，还洛阳宫。

     故荆州都督武士彟女，年十四，上闻其美，召入后宫，为才人。〔为武氏乱唐张本。彟，一虢翻。考异曰：旧则天本纪，崩时年八十三。唐历、焦璐唐朝年代记、统纪、马总唐年小录、圣运图、会要皆云八十一。唐录、政要，贞观十三年入宫。据武氏入宫年十四。今从吴兢则天实录为八十二，故置此年。〕

     十二年〔（戊戌、六三八）〕

     春，正月，乙未，礼部尚书王珪奏：「三品已上遇亲王于路皆降乘，非礼。」〔乘，绳证翻。〕上曰：「卿辈苟自崇贵，轻我诸子。」特进魏征曰：「诸，土位次三公，今三品皆九卿、八座，为王降乘，诚非所宜当。」〔为，于伪翻。〕上曰：「人生寿夭难期，万一太子不幸，安知诸王他日不为公辈之主！何得轻之！」〔时太子承干有足疾，魏王泰有宠；太宗此言，固有以泰代承干之心矣。夭，于绍翻。〕对曰：「自周以来，皆子孙相继，不立兄弟，所以绝庶櫱之窥窬，塞祸乱之源本，〔櫱，鱼列翻。塞，悉则翻。〕此为国者所深戒也。」上乃从珪奏。

     吏部尚书高士廉、黄门侍郎韦挺、礼部侍郎令狐德棻、中书侍郎岑文本撰氏族志成，上之。〔令，音铃。棻，符分翻。撰，士免翻。上，时掌翻。〕先是，山东人士崔、卢、李、郑诸族，好自矜地望，〔先，悉荐翻。好，呼到翻。〕虽累叶陵夷，苟他族欲与为昏姻，〔白虎通曰：昏者，昏时行礼，故曰昏。姻者，妇人因夫，故曰姻。贤曰：妻父曰婚，伲父曰姻。〕必多责财币，或舍其乡里而妄称名称，或兄弟齐列而更以妻族相陵。上恶之，〔恶，乌路翻。〕命士廉等徧责天下谱谍，质诸史籍，考其真伪，辩其昭穆，〔谱，博古翻。谍，达协翻。昭，时招翻。〕第其甲乙，褒进忠贤，贬退奸逆，分为九等。士廉等以黄门侍郎崔民干为第一。上曰：「汉高祖与萧、曹、樊、灌皆起闾阎布衣，卿辈至今推仰，以为英贤，岂在世禄乎！高氏偏据山东，梁、陈僻在江南，虽有人物，盖何足言！况其子孙才行衰薄，〔行，下孟翻；下德行同。〕官爵陵替，而犹卬然以门地自负，贩鬻松槚，依托富贵，弃廉忘耻，不知世人何为贵之！今三品以上，或以德行，或以勋劳，或以文学，致位贵显。〔行，下孟翻。〕彼衰世旧门，诚何足慕！而求与为昏，虽多输金帛，犹为彼所偃蹇，我不知其解何也！〔解，犹说也。〕今欲厘正讹谬，舍名取实，而卿曹犹以崔民干为第一，是轻我官爵而徇流俗之情也。」乃更命刊定，专以今朝品秩为高下，〔更，工衡翻。朝，直遥翻。〕于是以皇族为首，外戚次之，降崔民干为第三。〔九等之次，皇族为上之上，外戚为上之中，崔民干为上之下。〕凡二百九十三姓，千六百五十一家，颁于天下。

     二月，乙卯，车驾西还；〔自洛阳西还长安。还，从宣翻，又音如字。〕癸亥，幸河北，观砥柱。〔自西还，便道幸河北县。河北县，汉、晋属河东郡，后魏置河北郡，隋废郡，复为县，属蒲州。县南河中有砥柱山。贞观元年，以河北县度属陜州。括地志曰：陜州河北县，本汉大阳县。〕

     甲子，巫州獠反，〔贞观元年，分辰州之龙标县置巫州。獠，鲁皓翻。〕夔州都督齐善行败之，〔败，补迈翻。〕俘男女三千余口。

     乙丑，上祀禹庙；丁卯，至柳谷，观盐池。〔禹都安邑，后人立庙于其地。安邑有盐池，则柳谷亦当在安邑。〕庚午，至蒲州，刺史赵元楷课父老服黄纱单衣迎车驾，盛饰廨舍楼观，〔廨，古隘翻。观，古玩翻。〕又饲羊百余头、鱼数百头以馈贵戚。〔饲，祥吏翻。〕上数之曰：「朕巡省河、洛，〔数，所具翻。又所主翻。省，悉景翻。〕凡有所须，皆资库物。卿所为乃亡隋之弊俗也。」甲戌，幸长春宫。

     戊寅，诏曰：「隋故鹰击郎将尧君素，虽桀犬吠尧，有乖倒戈之志，而疾风劲草，实表岁寒之心；可赠蒲州刺史，仍访其子孙以闻。」〔将，即亮翻。尧君素事始一百八十四卷隋恭帝义宁元年，终一百八十六卷高祖武德二年。汉邹阳曰：桀之犬可使吠尧。武王伐纣，前徒倒戈，攻其后，以北。吠，扶废翻。〕

     闰月，庚辰朔，日有食之。

     丁未，车驾至京师。

     三月，辛亥，著作佐郎邓世隆表请集上文章。上曰：「朕之辞令，有益于民者，史皆书之，足为不朽。若为〔【章：十二行本「为」作「其」；乙十一行本同；退斋校同。】〕无益，集之何用！梁武；父子、陈后主、隋炀帝皆有文集行于世，何救于亡！为人主患无德政，文章何为！」遂不许。

     丙子，以皇孙生，宴五品以上于东宫。上曰：「贞观之前，从朕经营天下，玄龄之功也。贞观以来，绳愆纠缪，魏征之功也。」〔观，古玩翻。〕皆赐之佩刀。上谓征曰：「朕政事何如往年﹖」对曰：「威德所加，比贞观之初则远矣；人悦服则不逮也。」上曰：「远方畏威慕德，故来服；若其不逮，何以致之﹖」对曰：「陛下往以未治为忧，故德义日新，今以既治为安，故不逮。」〔治，直吏翻。〕上曰：「今所为，犹往年也，何以异﹖」对曰：「陛下贞观之初，恐人不谏，常导之使言，中间悦而从之。今则不然，虽勉从之，犹有难色。所以异也。」上曰：「其事可闻欤﹖」对曰：「陛下昔欲杀元律师，孙伏伽以为法不当死，陛下赐以兰陵公主园，直百万。或云：『赏太厚，』〔兰陵公主，上女也，下嫁窦怀悊，上以其园赏孙伏伽。〕陛下云：『朕即位以来，未有谏者，故赏。』此导之使言也。司户柳雄妄诉隋资，〔隋资，隋朝所授官资也。〕陛下欲诛之，纳戴冑之谏而止。是悦而从之也。近皇甫德参上书谏修洛阳宫，陛下恚之，虽以臣言而罢，勉从之也。」〔皇甫德参事见上卷八年。上，时掌翻。恚，于避翻。〕上曰：「非公不能及此。人苦不自知耳！」

     夏，五月，壬申，弘文馆学士永兴文懿公虞世南卒，〔唐六典：弘文馆学士无员数。后汉有东观，魏有崇文馆，宋元嘉有玄，史两馆，宋泰始至齐永明有总文馆，梁有士林馆，北齐有文林馆，后周有崇文馆；或典校理，或司撰着，或兼训生徒，若今弘文馆之任也。武德初，置修文馆，武德末，改为弘文馆。永兴县属鄂州。谥法：温柔贤善曰懿。卒，子恤翻。〕上哭之恸。世南外和柔而内忠直，上尝称世南有五绝：一德行，〔行，下孟翻。〕二忠直，三博学，四文辞，五书翰。

     秋，七月，癸酉，以吏部尚书高士廉为右仆射。

     乙亥，吐蕃寇弘州。〔「弘」，恐当作「松」。吐，从暾入声。〕

     八月，霸州山獠反。〔按天宝元年招附生羌置静戎郡，干元元年，方置霸州。又松州都督府所管党项羁縻州有霸州，然当以其酋豪为刺史，而此霸州又是仪凤二年松州加督三十八州之数。獠，鲁皓翻。〕烧杀刺史向邵陵及吏民百余家。

     初，上遣使者冯德遐抚慰吐蕃，〔吐，从暾入声。〕吐蕃闻突厥、吐谷浑皆尚公主，〔厥，九勿翻。谷，音浴。〕遣使随德遐入朝，〔使，疏吏翻。朝，直遥翻。〕多赍金宝，奉表求婚；上未之许。使者还，言于赞普弃宗弄赞曰：「臣初至唐，唐待我甚厚，许尚公主。会吐谷浑王入朝，相离间，〔间，古苋翻。〕唐礼遂衰，亦不许婚。」弄赞遂发兵击吐谷浑。吐谷浑不能支，遁于青海之北，民畜多为吐蕃所掠。

     吐蕃进破党项、白兰诸羌，帅众二十余万屯松州西境，〔党，底朗翻。帅，读曰率。〕遣使贡金帛，云来迎公主。寻进攻松州，败都督韩威；〔败，补迈翻；下败吐同。〕羌酋阎州刺史别丛卧施、诺州刺史把利步利并以州叛归之。〔贞观五年，以党项降羌，置羁縻州，有阔州、诺州，皆属松州都督府，无阎州。酋，慈由翻。〕连兵不息，其大臣谏不听而自缢者凡八辈。〔缢，于计翻，又于赐翻。〕壬寅，以吏部尚书侯君集为当弥道行军大总管，甲辰，以右领军大将军执失思力为白兰道、左武卫将军牛进达为阔水道、左领军将军刘简严：「简」改「兰」。】〕为洮河道行军总管，督步骑五万击之。〔洮，土刀翻。骑，奇寄翻。〕

     吐蕃攻城十余日，进达为先锋，九月，辛亥，掩其不备，败吐蕃于松州城下，〔宋白曰：松州之地，汉、魏诸羌居之，及晋内附，以其地属汶山郡。后魏时，邓至王像舒据之，遣使朝贡，始置甘松县，后周置龙涸防，唐置松州；去长安二千二百五十里。〕斩首千余级。弄赞惧，引兵退，遣使谢罪，因复请婚。〔使，疏吏翻。复，扶又翻。〕上许之。

     甲寅，上问侍臣：「创业与守成孰难﹖」房玄龄曰：「草昧之初，〔易曰：天造草昧。王弼注云：造物之始，始于冥昧，故曰草昧也。广雅：草，造也。董云：草昧，微物。〕与群雄并起角力而后臣之，创业难矣！」魏征曰：「自古帝王，莫不得之于艰难，失之于安逸，守成难矣！」上曰：「玄龄与吾共取天下，出百死，得一生，故知创业之难。征与吾共安天下，常恐骄奢生于富贵，祸乱生于所忽，故知守成之难。然创业之难，既已往矣；守成之难，方当与诸公慎之。」玄龄等拜曰：「陛下及此言，四海之福也。」

     初，突厥颉利既亡，北方空虚，〔厥，九勿翻。颉，奚颉翻。〕薛延陀真珠可汗帅其部落建庭于都尉犍山北、独逻水南，〔按薛延陀建庭之地在郁督军山，东南距京师纔三千里而赢。新书曰：乌德犍山左右，嗢昆河、独逻河皆屈曲东北流，嗢昆在南，独逻在北，过回纥牙帐东北五百里而合流。可，从刊入声。汗，音寒。帅，读曰率。犍，居言翻。逻，郎佐翻。〕胜兵二十万，〔胜，音升。〕立其二子拔酌、颉利苾主南、北部。〔苾，毗必翻。〕上以其强盛，恐后难制，癸亥，拜其二子皆为小可汗，各赐鼓纛，〔纛，徒到翻。〕外示优崇，实分其势。

     冬，十月，乙亥，巴州獠反。〔后汉于宕渠北界置汉昌县，后魏于县置大谷郡，又于郡北置巴州，隋改为清化郡，唐复为巴州。獠，鲁皓翻；下同。〕

     己卯，畋于始平；〔曹魏置始平县，属扶风，晋分立始平郡，后魏复为县，属扶风，隋属京兆。九域志，在府西八十里。〕乙未，还京师。

     钧州獠反；遣桂州都督张宝德讨平之。

     十一月，丁未，初置左、右屯营飞骑于玄武门，以诸将军领之。又简飞骑才力骁健、善骑射者，号百骑，衣五色袍，乘骏马，以虎皮为鞯，〔骑，奇寄翻。骁，坚尧翻。衣，于既翻。鞯，则前翻。〕凡游幸则从焉。

     己巳，明州獠反；〔吴置越裳县，属九德郡，以古越裳之地也；隋属驩州日南郡。武德五年，以越裳地置明州。〕遣交州都督李道彦讨平之。

     十二月，辛巳，左武候将军上官怀仁击反獠于壁州，〔后汉和帝，分宕渠之东置宣汉县，梁分宣汉置始宁县，元魏分始宁县置诺水县，武德八年，分巴州之始宁县置壁州始宁郡。〕大破之，虏男女万余口。

     是岁，以给事中马周为中书舍人。周有机辩，中书侍郎岑文本常称：「马君论事，援引事类，扬榷古今，〔毛晃曰：扬榷，大举，又掎也，举而引之也。榷，讫岳翻。〕举要刚烦，会文切理，一字不可增，亦不可减，听之靡靡，令人忘倦。」

     霍王元轨好读书，恭谨自守，举措不妄。为徐州刺史，与处士刘玄平为布衣交。〔好，呼到翻。处，昌吕翻。〕人问玄平王所长，玄平曰：「无长。」问者怪之。玄平曰：「夫人有所短乃见所长，〔夫，音扶。〕至于霍王，无所短，吾何以称其长哉！」

     初，西突厥咥利失可汗分其国为十部，每部有酋长一人，〔酋，慈由翻。长，知两翻。可，从刊入声。汗，音寒。〕仍各赐一箭，谓之十箭。又分左、右厢，左厢号五咄陆，置五大啜，居碎叶以东；右厢号五弩夫毕，置五大俟斤，居碎叶以西；通谓之十姓。〔咄陆五啜号：处木昆律啜，胡禄屋阙啜，摄舍提敦啜，突骑施贺逻施啜，鼠尼施处半啜。弩失毕五俟斤号：阿悉结阙俟斤，哥舒阙俟斤，拔寒干暾沙阙俟斤，阿悉结泥孰俟斤，阿舒虚半俟斤。碎叶城，在焉耆碎叶川。出安西西北千里至碎叶。杜佑曰：碎叶川，长千余里，东头有热海，西头有怛逻斯城。咄，当没翻。啜，陟劣翻。康曰：俟，渠之切。〕咥利失失众心，为其臣统吐屯所袭。咥利失兵败，与其弟步利设走保焉耆。〔新书曰：焉耆国直京师西七千里而赢，横六百里，纵四百里；其国东高昌，西龟兹，南尉黎，北乌孙，汉旧国也。〕统吐屯等将立欲谷设为大可汗，会统吐屯为人所杀，欲谷设兵亦败，咥利失复得故地。〔复，扶又翻，又音如字。〕至是，西部竟立欲谷设为乙毗咄陆可汗。乙毗咄陆既立，与咥利失大战，杀伤甚众。因中分其地，自伊列水以西属乙咄陆，以东属咥利失。〔伊列水亦名伊丽水，注详见后。〕

     处月、处密与高昌共攻拔焉耆五城，掠男女一千五百人，焚其庐舍而去。〔为伐高昌张本。〕

     十三年〔（己亥、六三九）〕

     春，正月，乙巳，车驾谒献陵；〔唐谒陵之制：设行宫，距陵十里，设坐于斋室，设小次于陵所道西南，大次于寝西南。侍臣次于大次西南，陪位者次又于西南，皆东向。文官于北，武官于南，朝集使又于其南，皆相地之宜。皇帝至行宫，即斋室，陵令以玉册进署，设御位于陵东南隅，西向；有冈麓之阂，则随地之宜。又设位于寝宫之殿东陛之东南，西向，尊坫陈于堂户东南。百官、行从宗室、客使位神道左右。寝宫则分方序立大次前。其日未明五刻，陈黄麾仗于陵寝，三刻，行事官及宗室亲五等、诸亲三等以上及客使之当陪者就位。皇帝素服、乘马、华盖、伞扇，侍臣骑从，诣小次。出次至位，再拜，又再拜，在位者皆再拜，又再拜。少选，太常卿请辞，皇帝再拜，又再拜。奉礼曰：「奉辞。」在位者再拜。皇帝还小次，乘马诣大次，仗卫列立以俟行，百官、宗室诸亲、客使序立次前。皇帝步至寝宫南门，仗卫止，乃入，由东序，进殿陛东南位，再拜，升自东陛，北向再拜，又再拜，入省服玩，抆拭帐箦，进太牢之馔，加珍羞。皇帝出尊所酌酒，入三奠爵，北向立。太祝二人持玉册立于户外，东向跪读，皇帝再拜，又再拜，乃出户，当前北向立。太常卿请辞，皇帝再拜，出东门，还大次，宿行宫。〕丁未，还宫。

     戊午，加左仆射房玄龄太子少师。玄龄自以居端揆十五年，左右仆射，尚书省长官，故曰端揆。按武德九年，房玄龄为中书令，贞观三年，为左仆射，至是财十一年，未及十五年也。少，始照翻。〕男遗爱尚上女高阳公主，女为韩王妃，〔韩王元嘉，高祖之子。〕深畏满盈，上表请解机务；〔上，时掌翻。〕上不许。玄龄固请不已，诏断表，乃就职。〔断，音短，丁管翻。今之让官者，奉表三让，不许，敕断来章，则合门不复受其表，即唐制之断表也。〕太子欲拜玄龄，设仪卫待之，玄龄不敢谒见而归，时人美其有让。玄龄以度支系天下利害，尝有阙，求其人未得，乃自领之。〔唐制：度支郎中，掌天下租赋，物产丰约之宜，水陆道涂之利，岁计所出而支调之，以近及远，与中书、门下议定乃奏，国之大计所关也。玄龄审官求贤，未得其人，故自领之。唐中世以后，宰相多判度支，盖昉于此。度，徒洛翻。〕

     礼部尚书永宁懿公王珪薨。〔永宁县，属洛州。〕珪性宽裕，自奉养甚薄。于令，三品已上皆立家庙，〔唐制：三品已上得立庙，祭三代。〕珪通贵已久，独祭于寝。为法司所劾，〔劾，户概翻，又户得翻。〕上不问，命有司为之立庙以愧之。〔司为，于伪翻；下上为同。〕

     二月，庚辰，以光禄大夫尉迟敬德为鄜州都督。〔尉，纡勿翻。鄜，芳无翻。〕

     上尝谓敬德曰：「人或言卿反，何也﹖」对曰：「臣反是实！臣从陛下征伐四方，身经百战，今之存者，皆锋镝之余也。天下已定，乃更疑臣反乎！」因解衣投地，出其瘢痍。〔瘢，薄官翻。痍，音夷。〕上为之流涕，曰：「卿复服，朕不疑卿，故语卿，何更恨邪！」〔邪，音耶。语，牛倨翻。〕

     上又尝谓敬德曰：「朕欲以女妻卿，何如﹖」〔妻，七细翻。〕敬德叩头谢曰：「臣妻虽鄙陋，相与共贫贱久矣。臣虽不学，闻古人富不易妻，此非臣所愿也。」上乃止。

     戊戌，尚书奏：「近世掖庭之选，〔掖，音亦。〕或微贱之族，礼训蔑闻；〔谓由侍儿及歌舞得进者。〕或刑戮之家，忧怨所积。〔谓缘坐没入掖庭者。〕请自今，后宫及东宫内职有阙，皆选良家有才行者充，〔行，下孟翻。〕以礼聘纳；其没官口及素微贱之人，皆不得补用。」上从之。

     上既诏宗室群臣袭封刺史，左庶子于志宁以为古今事殊，恐非久安之道，上疏争之。〔上，时掌翻；下同。〕侍御史马周亦上疏，以为：「尧、舜之父，犹有朱、均之子。〔朱、均，谓丹朱、商均也。〕傥有孩童嗣职，万一骄愚，兆庶被其殃而国家受其败。〔孩，何开翻。被，皮义翻。〕正欲绝之也，则子文之治犹在；〔左传：楚鬬椒作乱，庄王灭若敖氏。既而思子文之治楚国也，曰：「子文无后，何以劝善！」使其孙箴尹克黄复其所。治，直吏翻。〕正欲留之也，而栾黡之恶已彰。〔左传：秦伯问于士鞅曰：「晋大夫其谁先亡﹖」对曰：「其栾氏乎！栾黡汱虐己甚，犹可以免；其在盈乎！」秦伯曰：「何故﹖」对曰：「武子之德在民，如周人之思召公焉，爱其甘棠，况其子乎！栾黡死，盈之善未及民，武子所施没矣，而黡之怨实彰，将于是乎在。」〔与其毒害于见存之百姓，〔见，贤遍翻。〕则宁使割恩于已亡之一臣，明矣。然则向所谓爱之者，乃适所以伤之也。臣谓宜赋以茅土，畴其户邑，必有材行，随器授官，〔行，下孟翻。〕使其人得奉大恩而子孙终其福禄。」

     会司空赵州刺史长孙无忌等皆不愿之国，上表固让，〔长，知两翻。〕称：「承恩以来，形影相吊，若履春冰；〔春来冰薄，履之则有陷溺之惧。〕宗族忧虞，如置汤火。缅惟三代封建，盖由力不能制，因而利之，礼乐节文，多非己出。两汉罢侯置守，蠲除曩弊，深协事宜。〔守，式又翻。〕今因臣等，复有变更，〔复，扶又翻。更，工衡翻。〕恐紊圣朝纲纪；〔紊，音问。朝，直遥翻。〕且后世愚幼不肖之嗣，或抵冒邦宪，自取诛夷，〔冒，莫北翻。〕更因延世之赏，致成剿绝之祸，良可哀愍。〔剿，子小翻。〕愿停涣汗之旨，赐其性命之恩。」无忌又因子妇长乐公主固请于上，〔主嫁无忌子冲。乐，音洛。〕且言「臣披荆棘事陛下，今海内宁一，柰何弃之外州，与迁徙何异！」上曰：「割地以封功臣，古今通义，意欲公之后嗣，辅朕子孙，共传永久；而公等乃复发言怨望，朕岂强公等以茅土邪！」〔复，扶又翻。强，其两翻。邪，音耶。〕庚子，诏停世封刺史。

     高昌王曲文泰多遏绝西域朝贡，〔朝，直遥翻；下同。〕伊吾先臣西突厥，既而内属，〔事见一百九十三卷四年。厥，九勿翻。〕文泰与西突厥共击之。上下书切责，〔下，遐嫁翻。〕征其大臣阿史那矩，欲与议事，文泰不遣，遣其长史曲雍来谢罪。〔长，知两翻。〕颉利之亡也，〔见一百九十三卷四年。〕中国人在突厥者或奔高昌，诏文泰归之，文泰蔽匿不遣。又与西突厥共击破焉耆，焉耆诉之。〔掠焉耆见上卷六年，又见上年。〕上遣虞部郎中李道裕往问状，〔虞部郎，掌京城街巷种植、山泽苑囿、草木薪炭、供顿田猎之事，属工部。〕且谓其使者曰：「高昌数年以来，朝贡脱略，无藩臣礼，所置官号，皆准天朝，筑城掘沟，预备攻讨。我使者至彼，文泰语之云：『鹰飞于天，雉伏于蒿，猫游于堂，鼠于穴，〔使，疏吏翻。语，牛倨翻。，在笑翻。〕各得其所，岂不能自生邪！』又遣使谓薛延陀曰：『既为可汗，则与天子匹敌，何为拜其使！』事人无礼，又间邻国为恶，〔使，疏吏翻；下同。间，古苋翻。〕不诛，善何以劝！明年当发兵击汝。」三月，薛延陀可汗遣使上言：「奴受恩思报，请发所部为军导以击高昌。」〔可，从刊入声。汗，音寒。上，时掌翻。〕上遣民部尚书唐俭、右领军大将军执失思力赍缯帛赐薛延陀，与谋进取。〔缯，慈陵翻。〕

     夏，四月，戊寅，上幸九成宫。

     初，突厥突利可汗之弟结社率从突利入朝，〔厥，九勿翻。可，从刊入声。汗，音寒。朝，直遥翻。〕历位中郎将。〔将，即亮翻。〕居家无赖，怨突利斥之，乃诬告其谋反，上由是薄之，久不进秩。结社率阴结故部落，得四十余人，谋因晋王治四鼓出宫，开门辟仗，〔辟，毗亦翻。〕驰入宫门，直指御帐，可有大功。甲申，拥突利之子贺逻鹘夜伏于宫外，〔逻，郎佐翻。鹘，户骨翻。〕会大风，晋王未出，结社率恐晓，遂犯行宫，踰四重幕，弓矢乱发，卫士死者数十人。折冲孙武开等帅众奋击，〔重，直龙翻。折，之舌翻。折冲，折冲都尉也。帅，读曰率。〕久之，乃退，驰入御厩，盗马二十余匹，北走，渡渭，欲奔其部落，追获，斩之。原贺逻鹘，投于岭表。

     庚寅，遣武候将军上官怀仁击巴、壁、洋、集四州反獠，平之，〔洋，音祥。獠，鲁皓翻。〕虏男女六千余口。

     五月，旱。甲寅，诏五品以上上封事。〔上封，时掌翻；下同。〕魏征上疏，以为：「陛下志业，比贞观之初，渐不克终者凡十条。」〔观，古玩翻。〕其间一条，以为：「顷年以来，轻用民力。乃云：『百姓无事则骄逸，劳役则易使。』〔易，以豉翻。〕自古未有因百姓逸而败、劳而安者也。此恐非兴邦之至言。」上深加奖叹，云：「已列诸屏障，朝夕瞻仰，并录付史官。」仍赐征黄金十斤，厩马二匹。

     六月，渝州人侯弘仁自牂柯开道，经西赵，出邕州，以通交、桂，〔东谢蛮西接牂柯蛮，南接西赵蛮。牂柯之别帅曰罗殿。今广西买马路，自桂州至邕州横山寨二十余程，自横山至杞国二十二程，又至罗殿十程，此即侯弘仁所通者也。邕州，汉郁林郡领方县地，晋分郁林，置晋兴郡，隋废晋兴为宣化县，属郁林郡，唐武德四年，置南晋州，贞观六年改邕州朗宁郡。牂柯，音臧哥。〕蛮、俚降者二万八千余户。〔俚，音里。降，户江翻。〕

     丙申，立皇弟元婴为滕王。

     自结社率之反，言事者多云突厥留河南不便，〔河南，谓北河之南，汉卫青击匈奴所收河南地是也。厥，九勿翻。〕秋，七月，庚戌，诏右武候大将军、化州都督、怀化郡王李思摩为乙弥泥孰俟利苾可汗，赐之鼓纛；〔俟，渠之翻。苾，毗必翻。纛，徒到翻。〕突厥及胡在诸州安置者，并令渡河，还其旧部，俾世作藩屏，〔屏，必郢翻。〕长保边塞。突厥咸惮薛延陀，不肯出塞。上遣司农卿郭嗣本赐薛延陀玺书，〔玺，斯氏翻。〕言「颉利既败，〔颉，奚结翻。〕其部落咸来归化，我略其旧过，嘉其后善，待其达官皆如吾百寮、部落皆如吾百姓。中国贵尚礼义，不灭人国，前破突厥，止为颉利一人为百姓害，〔止为，于伪翻。〕实不贪其土地，利其人畜，恒欲更立可汗，〔恒，户登翻；下同。〕故置所降部落于河南，任其畜牧。今户口蕃滋，〔蕃，扶元翻。〕吾心甚喜。既许立之，不可失信。秋中将遣突厥渡河，复其故国。尔薛延陀受册在前，〔延陀受册见一百九十三卷二年。〕突厥受册在后，后者为小，前者为大。尔在碛北，突厥在碛南，各守土疆，镇抚部落。其喻分故相抄掠，〔碛，七迹翻。分，扶问翻。抄，楚交翻。〕我则发兵，各问其罪。」薛延陀奉诏。于是遣思摩帅所部建牙于河北，〔河北，则大碛之南。帅，读曰率。〕上御齐政殿饯之，思摩涕泣，奉觞上寿曰：「奴等破亡之余，分为灰壤，〔上寿，时掌翻。分，扶问翻。〕陛下存其骸骨，复立为可汗，〔复，扶又翻；下复下同。可，从刊入声。汗，音寒。〕愿万世子孙恒事陛下。」〔恒，户登翻。〕又遣礼部尚书赵郡王孝恭等赍册书，就其种落，筑坛于河上而立之。〔种，章勇翻。〕上谓侍臣曰：「中国，根干也；四夷，枝叶也；割根干以奉枝叶，木安得滋荣！朕不用魏征言，几致狼狈。」〔谓结社率之变也。魏征言见上卷四年。几，居希翻。〕又以左屯卫将军阿史那忠为左贤王，左武卫将军阿史那泥熟为右贤王。忠，苏尼失之子也，〔苏尼失见一百九十三卷四年。〕上遇之甚厚，妻以宗女；〔妻，七细翻。〕及出塞，怀慕中国，见使者必泣涕请入侍；诏许之。

     八月，辛未朔，日有食之。

     诏以「身体发肤，不敢毁伤。〔引孝经孔子之言。〕比来诉讼者或自毁耳目，〔比，毗至翻。〕自今有犯，先笞四十，然后依法。」〔依法处断其所诉之事也。〕

     冬，十月，甲申，车驾还京师。〔自九成宫还也。〕

     十一月，辛亥，以侍中杨师道为中书令。

     戊辰，尚书左丞刘洎为黄门侍郎、参知政事。〔洎，其冀翻。〕

     上犹冀高昌王文泰悔过，复下玺书，示以祸福，征之入朝；〔下，遐嫁翻。玺，斯氏翻。朝，直遥翻；下同。〕文泰竟称疾不至。十二月，壬申，遣交河行军大总管、吏部尚书侯君集，副总管兼左屯卫大军薛万均等将兵击之。〔将，即亮翻。〕

     乙亥，立皇子福为赵王。

     己丑，吐谷浑王诺曷钵来朝，以宗女为弘化公主，妻之。〔妻，七细翻。〕

     壬辰，上畋于咸阳，〔咸阳，秦都，汉为渭城县，属右扶风，晋废县，后魏置咸阳郡，隋废，武德元年，分泾阳始平置咸阳县，属京兆。九域志：在府西四十里。〕癸巳，还宫。

     太子承干颇以游畋废学，右庶子张玄素谏，不听。

     是岁，天下州府凡三百五十八，县一千五百一十一。

     太史令傅奕精突术数之书，而终不之信，遇病，不呼医饵药。有僧自西域来，善菷术，能令人立死，复菷之使苏。上择飞骑&#65533;之妒抶&#65533;之，皆如其言；〔菷，职救翻。复，扶又翻。骑，奇寄翻。〕以告奕，奕曰：「此邪术也。臣闻邪不干正，请使菷臣，必不能行。」上命僧菷奕，奕初无所觉，须臾，僧忽僵仆，若为物所击，遂不复苏。〔僵，居良翻。复，扶又翻。〕又有婆罗门僧，〔天竺，汉身毒国也，或曰摩伽佗，曰婆罗门。〕言得佛齿，所击前无坚物。长安士女辐凑如市。奕时卧疾，谓其子曰：「吾闻有金刚石，性至坚，物莫能伤，唯羚羊角能破之，〔杜佑曰：扶南国出金刚石，可以刻玉，状如紫石英。其所生乃在百丈水底盘石上，始如锺乳，人取之，竟日乃出，以铁锤之而不伤，铁乃自损，以羚羊角扣之，漼然冰泮。陶弘景曰：羚羊今出建平宜都蛮中及西域，多两角，一角者为胜；角甚多节，蹙蹙圆绕。陈藏器余（﹖）曰：羚羊有神，夜宿，以角挂树，不着地。羚，音零。〕汝往试焉。」其子往见佛齿，出角叩之，应手而碎，观者乃止。奕临终，戒其子无得学佛书，时年八十五。又集魏、晋以来驳佛教者为高识传十卷，行于世。〔驳，北角翻。传，直恋翻。〕

     西突厥咥利失可汗之臣俟利发与乙毗咄陆可汗通谋作乱，咥利失穷蹙，逃奔鏺汗而死。〔新书曰：宁远者，本拔汗那，或曰鏺汗，元魏所谓破洛那，居西鞬城，在真珠河之北，去京师八千里。厥，九勿翻。咥，徒结翻，又丑栗翻。可，从刊入声。汗，音寒。俟，渠之翻。咄，当没翻。鏺，普活翻。〕弩失毕部落迎其弟子薄布特勒立之，是为乙毗沙钵罗叶护可汗。沙钵罗叶护既立，建庭于虽合水北，谓之南庭，自龟兹、鄯善、且末、吐火罗、焉耆、石、史、何、穆、康等国皆附之。〔龟兹，一曰丘兹，一曰屈兹，东距京师七千里而赢。自于阗东关东行，入大流沙，行千里，至故折摩驮那，古且末也。又千里至故纳缚波，古楼兰也。吐火罗，或曰吐豁罗，曰货罗，元魏谓谓之吐呼罗，居&#8482;岭乌浒河之南，古大夏也。石国，或曰柘支，曰柘折，曰柘折，曰赭时，汉大宛北鄙去，去京师九千里，东北距西突厥，王姓石，治柘折城，故康居小王窊匿城也。史，或曰佉沙，曰羯霜那，居独莫水南康居小王苏薤城故地，南四百里，抵吐火罗。何，或曰屈霜弥伽，曰贵霜匿，即康居小王附墨城故地。新书，康，汉康居也，枝庶分王，曰安，曰曹，曰米，曰何，曰火寻，曰戊地，曰史，世谓九姓，意者穆亦康国枝庶欤！龟兹，音丘慈。鄯，时战翻。且，子余翻。〕咥陆建牙于镞曷山西，谓之北庭，〔旧书：自焉耆西北，七日行至其南庭，又正北，八日行至其北庭。镞，作木翻。〕自厥越失、拔悉弥、驳马、结骨、火燖、触水昆等国皆附之，〔拔悉弥，盖即拔悉蜜，在葛逻禄之西。驳马，或曰弊刺，曰遏罗支，直突厥之北，距京师万四千里，北极于海，以马耕田，虽畜马而不乘，资湩酪以食，马色皆驳，故以名国。结骨，古坚昆国也，当伊吾西，焉耆北，白山之旁。坚昆，后语讹为结骨，稍号纥骨，亦曰纥扢斯，又曰黠戛斯。火燖，或为货利习弥，曰过利，居乌浒水之阳，西南与波斯接，西北抵突厥。驳，北角翻。燖，徐盐翻。〕以伊列水为境。〔伊利，汉时西域故国，在康居北，陈汤与甘延寿谋郅支曰：「北击伊列，西取安息，」此其证也。考异曰：沙钵罗叶护传云：「东以伊列河为界。」按乙毗咄陆传云：「自伊列河以西属咄陆，以东属咥利失。」沙钵罗叶护既因咥利失之地，应云西以伊列河为界。今未知二传孰误，故但云伊列水为境。〕

     十四年〔（庚子、六四○）〕

     春，正月，甲寅，上幸魏王泰第，赦雍州长安系囚大辟以下，免延康里今年租赋，赐泰府僚属及同里老人有差。〔魏王泰第在长安城中延康里。按雍州二赤县，长安、万年皆治长安城中。今止赦长安囚，盖延康里属长安县管。雍，于用翻。辟，毗亦翻。〕

     二月，丁丑，上幸国子监，观释奠，〔按唐国子监在安上门西。唐制：仲春仲秋释奠于文宣王，皆以上丁、上戊，以祭酒、司业、博士三献。〕命祭酒孔颖达讲孝经，赐祭酒以下至诸生高第帛有差。〔周官有师氏、保氏。汉始置祭酒博士，晋始立国子学。唐国子祭酒，从三品，掌邦国儒学训导之政令。〕是时上大征天下名儒为学官，数幸国子监，使之讲论，学生能明一大经已上皆得补官。〔唐取士，以礼记、春秋左氏传为大经，诗、仪礼、周礼为中经，易、尚书、春秋公羊传、谷梁传为小经。数，所角翻。已上，时掌翻。〕增筑学舍千二百间，增学生满二千二百六十员，自屯营飞骑，亦给博士，使授以经，有能通经者，听得贡举。于是四方学者云集京师，乃至高丽、百济、新罗、高昌、吐蕃诸酋长亦遣子弟请入国学，升讲筵者至八千余人。〔骑，奇寄翻。丽，力知翻。酋，慈由翻。长，知两翻。吐，从暾入声。考异曰：旧传云：「八十余人，」今从新书。〕上以师说多门，句繁杂，命孔颖达与诸儒撰定五经疏，谓之正义，令学者习之。〔五经正义今行于世。撰，士免翻。疏，所去翻。令，力丁翻。〕

     壬午，上行幸骊山温汤；〔骊，力知翻。〕辛卯，还宫。

     乙未，诏求近世名儒梁皇甫侃、褚仲都，周熊安生、沉重，陈沈文阿、周弘正、张讥，隋何妥、刘炫等子孙以闻当加引擢。〔妥，吐火翻。炫，荧绢翻。〕

     三月，窦州道行军总管党仁弘击罗窦反獠，破之，俘七千余口。〔獠，鲁皓翻。〕

     辛丑，流鬼国遣使入贡。去京师万五千里，滨于北海，南邻靺鞨，〔流鬼国，直黑水靺鞨东北，少海之北，三面阻海，南与莫曳靺鞨邻，东南航海十五日，行乃至。人依岛屿散居，多沮泽，初附百济，后附新罗，东夷也。杜佑曰：流鬼国在北海之北。使，疏吏翻。靺，音末。鞨，音曷。〕未尝通中国，重三译而来。〔重，直龙翻。〕上以其使者余志为骑都尉。〔孙愐曰：余，视遮翻，姓也。〕

     丙辰，置宁朔大使以护突厥。〔厥，九勿翻。〕

     夏，五月，壬寅，徙燕王灵夔为鲁王。〔燕，因肩翻。〕

     上将幸洛阳，命将作大匠阎立德行清暑之地。〔行，下孟翻。〕秋，八月，庚午，作襄城宫于汝州西山。〔秦置将作，掌营缮宫室，历代不改。汉景帝置将作大匠。唐从三品，掌供邦国修造、土木工匠之政令。新志：贞观中，置清暑宫于汝州临汝县鸣皋山南。按汝水睨广成泽。〕立德，立本之兄也。〔阎立本，高宗朝为相。〕

     高昌王文泰闻唐兵起，谓其国人曰：「唐去我七千里，沙碛居其二千里，地无水草，寒风如刀，热风如烧，安能致大军乎！往吾入朝，〔入朝见一百九十三卷四年。碛，七迹翻。朝，直遥翻。〕见秦、陇之北，城邑萧条，非复有隋之比。〔复，扶又翻。〕今来伐我，发兵多则粮运不给；三万己下，吾力能制之。当以逸待劳，坐收其弊。若顿兵城下，不过二十日，食尽必走，然后从而虏之。何足忧也！」及闻唐兵临碛口，忧惧不知所为，发疾卒，〔卒，子恤翻。〕子智盛立。

     军至柳谷，〔新志：西州交河县北行二百一十里至柳谷渡。〕诇者言文泰刻日将葬，〔诇，休正翻，又古迥翻。〕国人咸集于彼，诸将请袭之，〔将，即亮翻；下同。〕侯君集曰：「不可，天子以高昌无礼，故使吾讨之，今袭人于墟墓之间，非问罪之师也。」于是鼓行而进，至田城，〔考异曰：实录作「田地城」，今从旧传。按田城即田地城也。曲嘉之王高昌也，置田地太守，封其二子，一为交河公，一为田地公。新书曰：田地城，即汉戊己校尉所治地。宋白曰：西州高昌县，本晋田地县之地。舆地志云：晋咸和二年，置高昌郡，立田地县，唐改高昌县。〕谕之，不下，诘朝攻之，〔诘，去吉翻。〕及午而克，虏男女七千余口。以中郎将辛獠儿为前锋，夜，趋其都城，〔将，即亮翻。獠，鲁皓翻。趋，七喻翻。〕高昌逆战而败；大军继至，抵其城下。

     智盛致书于君集曰：「得罪于天子者，先王也，天罚所加，身已物故。智盛袭位未几，惟尚书怜察！」〔几，居岂翻。〕君集报曰：「苟能悔过，当束手军门。」智盛犹不出。君集命填堑攻之，飞石雨下，城中人皆室处。〔堑，七艳翻。处，昌吕翻。〕又为巢车，高十丈，俯瞰城中。〔左传：楚子登巢车以望晋军。释文云：兵车高如巢，以望敌也。杜预曰：车上施橹。杜佑说见前。高，居傲翻。瞰，苦滥翻。〕有行人及飞石所中，皆唱言之。先是，文泰与西突厥可汗相结，〔中，竹仲翻。先，悉荐翻。厥，九勿翻。可，从刊入声。汗，音寒。考异曰：旧传云：「与欲谷设约。」按欲谷设去岁已败死。今不取。〕约有急相助；可汗遣其叶护屯可汗浮图城，〔叶护，突厥达官也，为大臣之首。自交河城至浮图城三百七十里。〕为文泰声援。及君集至，可汗惧而西走千余里，叶护以城降。智盛穷蹙，癸酉，开门出降。〔高昌自曲嘉有国，传九世，一百三十四年而亡。降，户江翻。〕君集分兵略地，下其二十二城，户八千四十六，口一万七千七百，〔考异曰：旧传，「户八千，口三万七千七百，」今从实录。〕地东西八百里，南北五百里。

     上欲以高昌为州县，魏征谏曰：「陛下初即位，文泰夫妇首来朝，〔文泰入朝见四年。〕其后稍骄倨，故王诛加之。罪止文泰可矣，宜抚其百姓，存其社稷，复立其子，则威德被于遐荒，四夷皆悦服矣。〔复，扶又翻。被，皮义翻。〕今若利其土地以为州县，则常须千余人镇守，数年一易，往来死者什有三四，供办衣资，违离亲戚，〔离，力智翻。〕十年之后，陇右虚耗矣。陛下终不得高昌撮粟尺帛以佐中国，所谓散有用以事无用，臣未见其可。」上不从，九月，以其地为西州，以可汗浮图城为庭州，〔西州治高昌县，汉车师前王庭也。庭州治金满县，汉车师后王庭也。宋白曰：二州相去四百五十里。〕各置属县。乙卯，置安西都护府于交河城，留兵镇之。

     君集虏高昌王智盛及其群臣豪杰而还。〔还，从宣翻，又如字。〕于是唐地东极于海，西至焉耆，南尽林邑，北抵大漠，皆为州县，凡东西九千五百一十里，南北一万九百一十八里。

     侯君集之讨高昌也，遣使约焉耆与之合势，〔使，疏吏翻。〕焉耆喜，听命。及高昌破，焉耆王诣军门谒见君集，且言焉耆三城先为高昌所夺，君集奏并高昌所掠焉耆民悉归之。〔高昌掠焉耆见六年。〕

     冬，十月，甲戌，荆王元景等复表请封禅，〔复，扶又翻。〕上不许。

     初，陈仓折冲都尉鲁宁坐事系狱，自恃高班，慢骂陈仓尉尉氏刘仁轨，〔陈仓县，属岐州。唐制：畿县尉，正九品下；上县尉，从九品上；中下县，从九品下。〕仁轨杖杀之。州司以闻。上怒，命斩之，犹不解，曰：「何物县尉，敢杀吾折冲！」命追至长安面诘之。仁轨曰：「鲁宁对臣百姓辱臣如此，臣实忿而杀之。」辞色自若。魏征侍侧，曰：「陛下知隋之所以亡乎﹖」上曰：「何也﹖」征曰：「隋末，百姓强而陵官吏，如鲁宁之比是也。」〔鲁宁官为折冲，本陈仓百姓。〕上悦，擢仁轨为栎阳丞。〔汉高皇帝葬太上皇于栎阳北原，号万年陵，改栎阳为万年县，至隋犹因之。唐都长安，改隋大兴县曰万年，而旧万年县复曰栎阳，属京兆。唐畿县丞，正八品下。〕

     上将幸同州校猎，仁轨上言：〔上，时掌翻。〕「今秋大稔，民收获者什纔一二，使之供承猎事，治道葺桥，动费一二万功，实妨农事。愿少留銮舆旬日，俟其毕务，则公私俱济。」上赐玺书嘉纳之，〔治，直之翻。少，诗沼翻。玺，斯氏翻。〕寻迁新安令。〔唐初置新安郡，贞观元年，废郡为县，属洛州。唐制：畿县令，正六品下；上县，从六品上；中县，正七品上；下县，从七品下。〕闰月，乙未，行幸同州；庚戌，还宫。

     丙辰，吐蕃赞普遣其相禄东赞献金五千两及珍玩数百，以请婚。〔相，息亮翻。〕上许以文成公主妻之。〔文成公主，宗女也。妻，七细翻。〕

     十一月，甲子朔，冬至，上祀南郊。时戊寅历以癸亥为朔，〔行戊寅历见一百八十七卷武德三年。〕宣义郎李淳风表称：「古历分日起于子半，今岁甲子朔旦冬至，而故太史令傅仁均减余稍多，子初为朔，遂差三刻，用乖天正，请更君考定。」众议以仁均定朔微差，淳风推校精密，请如淳风议，从之。

     丁卯，礼官奏请加高祖父母服齐衰五月，嫡子妇服期，嫂、叔、弟妻、夫兄、舅皆服小功；从之。〔按新志：「高祖」作「曾祖」，旧服齐衰三月。嫡子妇旧服大功，众子妇服小功，今加众子妇服大功，而嫂叔、弟妻、夫兄、舅旧服缌者，皆加服小功。齐，音咨。衰，士回翻。〕

     丙子，百官复表请封禅，〔复，扶又翻。〕诏许之。更命诸儒详定仪注；以太常卿韦挺等为封禅使。〔使，疏吏翻。〕

     司门员外郎韦元方给给使过所稽缓，〔唐司门郎掌天下诸门、诸关出入往来之籍。凡天下之关二十有六，所以限内外，隔华夷，设险作固，闲邪正禁者也。凡度关者，先经刑部司门请过所。给使，禁中给使令者，宦官也。唐内给使无常员，凡无官品者，号内给使，属宫闱署令。〕给使奏之；上怒，出元方为华阴令。〔华阴县属华州。华，户化翻。〕魏征谏曰：「帝王震怒，不可妄发。前为给使，遂夜出敕书，〔为，于伪翻。〕事如军机，谁不惊骇！况宦者之徒，古来难养，轻为言语，易生患害，独行远使，深非事宜，渐不可长，〔易，以豉翻。使，疏吏翻。长，知两翻。〕所宜深慎。」上纳其言。

     尚书左丞韦悰句司农木橦价贵于民间，〔悰，藏宗翻。句，古侯翻。橦，诸容翻，木一截也。唐式，柴方三尺五寸为一橦。按通典，韦悰句司农木橦七十价，百姓四十价，奏其干没。〕奏其隐没。上召大理卿孙伏伽书司农罪。〔伽，求伽翻。〕伏伽曰：「司农无罪。」上怪，问其故，对曰：「只为官橦贵，所以私橦贱。〔为，于伪翻。〕向使官橦贱，私橦无由贱矣。但见司农识大体，不知其过也。」上悟，屡称其善；顾谓韦悰曰：「卿识用不逮伏伽远矣。」

     十二月，丁酉，侯君集献俘于观德殿。〔观德殿，射殿也。合本太极宫图，射殿在宜春门北。〕行饮至礼，大酺三日。〔酺，薄乎翻。〕寻以智盛为左武卫将军、金城郡公。上得高昌乐工，以付太常，增九部乐为十部。〔唐六典曰：凡大宴会，则设十部之伎于庭，以备华、夷。一曰宴乐伎，有景云乐之舞，庆善乐之舞，破陈乐之舞，承天乐之舞；二曰清乐伎，三曰西凉伎，四曰天竺伎，五曰高丽伎，六曰龟兹伎，七曰安国伎，八曰疏勒伎，九曰高昌伎，十曰康国伎。〕

     君集之破高昌也，私取其珍宝；将士知之，〔将，即亮翻。〕竞为盗窃，君集不能禁，为有司所劾，诏下君集等狱。〔劾，户概翻，又户得翻。下，遐嫁翻。〕中书侍郎岑文本上疏，〔上，时掌翻。〕以为：「高昌昏迷，陛下命君集等讨而克之，不踰旬日，并付大理。虽君集等自挂网罗，恐海内之人疑陛下唯录其过而遗其功也。臣闻命将出师，主于克敌，〔将，即亮翻。〕苟能克敌，虽贪可赏；若其败绩，虽廉可诛。是以汉之李广利、陈汤，晋之王浚，隋之韩擒虎，皆负罪谴，人主以其有功，咸受封赏。〔李广利事见二十卷汉武帝太初四年。陈汤事见二十九卷汉元帝竟宁元年。王浚事见八十一卷晋武帝太康元年。韩擒虎事见二十卷汉武帝太初四年。陈汤事见二十九卷汉元帝竟宁元年。王浚事见八十一卷晋武帝太康元年。韩擒虎事见一百七十七卷隋文帝开皇九年。〕由是观之，将帅之臣，廉慎者寡，贪求者众。〔帅，所类翻。〕是以黄石公军势曰：『使智，使勇，使贪，使愚，故智者乐立其功，勇者好行其志，贪者急趋其利，愚者不计其死。』伏愿录其微劳，忘其大过，使君集重升朝列，〔乐，音洛。好，呼到翻。趋，七喻翻。重，直龙翻，朝，直遥翻。〕复备驱驰，〔复，扶又翻，又音如字。〕虽非清贞之臣，犹得贪愚之将，〔将，即亮翻。〕斯则陛下虽屈法而德弥显，君栠等虽蒙宥而过更彰矣。」上乃释之。

     又有告薛万均私通高昌妇女者，万均不服，内出高昌妇女付大理，与万均对辩。魏征谏曰：「臣闻『君使臣以礼，臣事君以忠。』〔论语载孔子答鲁定公之言。〕今遣大将军与亡国妇女对辩帷箔之私，实则所得者轻，虚则所失者重。昔秦穆饮盗马之士，〔秦穆公亡马，岐下野人得而共食之者三百人。吏逐得，欲法之。公曰：「君子不以畜害人。吾闻食马肉不饮酒者，伤人。」乃饮之酒。其后穆公伐晋，三百人者闻穆公为晋所围，椎锋争死，以报食马之德，是穆公获晋侯以归。饮，于禁翻。〕楚庄赦绝缨之罪，〔说苑：楚庄王赐群臣酒，日暮，酒酣，烛灭，有引美人之衣者，美人援绝其冠缨，告王趣火来上，视绝缨者。王曰：「赐人酒，使醉失礼，柰何欲显妇人之节而辱士乎！」乃命左右曰：「今日与寡人饮，不绝冠缨者不欢。」群臣皆绝去其缨而上火，尽欢而罢。后晋与楚战，有一臣常在前，五合五获首却敌，卒胜之。庄王怪问，乃夜绝缨者报王也。〕况陛下道高尧、舜，而曾二君之不逮乎！」上遽释之。

     侯君集马病﨧颡，行军总管赵元楷亲以指沾其脓而輌之，〔﨧，直众翻；虫食曰﨧。輌，许救翻。〕御史劾奏其谄，左迁栝州刺史。〔永嘉郡，隋开皇九年置处州，十三年改曰栝州。劾，户概翻，又户得翻。〕

     高昌之平也，诸将皆即受赏，行军总管阿史那社尔以无敕旨，独不受，及别敕既下，〔下，遐嫁翻。〕乃受之，所取唯老弱故弊而已。上嘉其廉慎，以高昌所得宝刀及杂彩千段赐之。

     癸卯，上猎于樊川；〔郦道元曰：樊川在汉杜县，亦曰樊乡。汉高祖至栎阳，以樊哙灌废丘功最，赐食邑于此乡，因名樊川。程大昌曰：樊川，一名御宿川，在万年县南三十五里。乙巳，还宫。

     魏征上疏，以为：「在朝群臣，当枢机之寄者，任之虽重，信之未笃，〔上，时掌翻。朝，直遥翻。〕是以人或自疑，心怀苟且。陛下宽于大事，急于小罪，临时责怒，未免爱僧。夫委大臣以大体，责小臣以小事，〔扶，音扶。〕为治之道也。今委之以职，则重大臣而轻小臣；至于有事，则信小臣而疑大臣。信其所轻，疑其所重，将求致治，其可得乎！〔治，直吏翻。〕若任以大官，求其细过，刀笔之吏，顺旨成风，舞文弄法，曲成其罪。自陈也，则以为心不伏辜；不言也，则以为所犯皆实；进退惟谷，莫能自明，〔诗桑柔曰：进退维谷。注：谷，穷也。〕则苟求免祸，矫伪成俗矣！」上纳之。

     上谓侍臣曰：「朕虽平定天下，其守之甚难。」魏征对曰：「臣闻战胜易，守胜难，〔易，以豉翻。〕陛下之及此言，宗庙社稷之福也！」

     上闻右广子张玄素在东宫数谏争，〔数，所角翻。争，读曰诤。〕擢为银青光禄大夫，行左庶子。太子尝于宫中击鼓，玄素叩合切谏；太子出其鼓，对玄素毁之。太子久不出见官属，玄素谏曰：「朝廷选俊贤以辅至德，今动经时月，不见宫臣，将何以裨益万一！且宫中唯有妇人，不知有能如樊姬者乎。」〔樊姬，楚庄王姬也。庄王好田，樊姬为不食禽兽之肉。鄙笑虞丘子，虞丘子愧之，进孙叔敖为相，庄王以霸。〕太子不听。

     玄素少为刑部令史，〔少，诗照翻。〕上尝对朝臣问之曰：〔朝，直遥翻。〕「卿在隋何官﹖」对曰：「县尉。」又问：「未为尉时何官﹖」对曰：「流外。」〔按隋之视品，即唐之流外铨也。宋白曰：唐制，吏部郎中一人，掌考天下之文吏班秩阶品。一人掌小铨，亦分九品，通谓之行署。以其在九流之外，故谓之流外铨，亦谓之小选。杜佑曰：宋、齐流外，自诸卫录事及五省令史始。〕又问：「何曹﹖」玄素耻之，出阁殆不能步，色如死灰。谏议大夫褚遂良上疏，〔上，时掌翻。〕以为：「君能礼其臣，乃能尽其力。玄素虽出寒微，陛下重其才，擢至三品，翼赞皇储，岂可复对群臣穷其门户！〔复，扶又翻。〕弃宿昔之恩，成一朝之耻，使之郁结于怀，何以责其伏节死义乎！」上曰：「朕亦悔此问，卿疏深会我心。」遂良，亮之子也。〔褚亮，始事薛举，武德中，为文学馆学士。〕孙伏伽与玄素在隋皆为令史，伏伽或于广坐自陈往事，一无所隐。〔史言孙伏伽识度过于张玄素。伽，求伽翻。坐，徂卧翻。〕

     戴州刺史贾崇以所部有犯十恶者，〔十恶之条：一曰谋反，二曰谋大逆，三曰谋叛，四曰谋恶逆，五曰不道，六曰大不敬，七曰不孝，八曰不睦，九曰不义，十曰内乱。〕御史劾之。〔劾，户概翻，又户得翻；下同。〕上曰：「昔唐、虞大圣，贵为天子，不能化其子；况崇为刺史，独能使其民比屋为善乎！〔比，毗必翻，又毗至翻。〕若坐是贬黜，则州县互相掩蔽，纵舍罪人。自今诸州有犯十恶者，勿劾刺史，但令明加纠察，如法施罪，庶以肃清奸恶耳。」

     上自临治兵，〔治，直之翻。〕以部陈不整，命大将军张士贵杖中郎将等；怒其杖轻，下士贵吏。〔陈，读曰阵。下，遐嫁翻；下同。郎将，即亮翻。〕魏征谏曰：「将军之职，为国爪牙；使之执杖，已非后法，况以杖轻下吏乎！」上亟释之。

     言事者多请上亲览表奏，以防雍蔽。上以问魏征，对曰：「斯人不知大体，必使陛下一一亲之，岂惟朝堂，〔朝，直遥翻。〕州县之事亦当亲之矣。」

