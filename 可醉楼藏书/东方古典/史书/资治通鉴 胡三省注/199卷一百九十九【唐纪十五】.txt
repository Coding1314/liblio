卷第一百九十九【唐纪十五】起着雍涒滩（戊申）四月，尽旃蒙单阏（乙卯）九月，凡七年有奇。

     太宗文武大圣大广孝皇帝下之下

     贞观二十二年〔（戊申、六四八）观，古玩翻。〕

     夏，四月，丁巳，右武候将军梁建方击松外蛮，破之。〔松外诸蛮依阻山谷，亦属古南中之地，盖以其在松州之外而得名也。新志：松外蛮在巂州昌明县徼外。〕

     初，巂州都督刘伯英上言：「松外诸蛮蹔降复叛，请出师讨之，以通西洱、天竺之道。」〔此即汉武帝欲通之道，而为昆明所蔽者也。巂州，汉邛都夷之地，武帝开置越巂郡。后周武帝置严州，唐为巂州。巂，音髓。上，时掌翻。蹔，与暂同。降，户江翻。复，扶又翻。洱，乃吏翻。〕敕建方发巴蜀十三州兵讨之。〔十三州：益、眉、荣、梓、利、绵、遂、巴、卢、渠、达、集、渝也。〕蛮酋双舍帅众拒战，〔酋，慈由翻。帅，读曰率；下同。〕建方击败之，〔败，补迈翻。〕杀获千余人。群蛮震慑，亡窜山谷。建方分遣使者谕以利害。〔慑，之涉翻。使，疏吏翻。〕皆来归附，前后至者七十部，户十万九千三百，建方署其酋长蒙和等为县令，〔长，知两翻；下同。〕各统所部，莫不感悦。因遣使诣西洱河，〔新书曰：西洱河蛮道，由郎州走三千里。时建方自巂州道千五百里遣奇兵奄至其地。〕其帅杨盛大骇，具船将遁，使者晓谕以威信，盛遂请降。〔帅，所类翻。降，户江翻。〕其地有杨、李、赵、董等数十姓，各据一州，大者六百，小者二、三百户，无大君长，不相统壹，语虽小讹，其生业、风俗，大略与中国同，自云本皆华人，其所异者以十二月为岁首。

     己未，契目辱纥主曲据帅众内附，〔奚，契丹酋领皆称为辱纥主。契，欺讫翻，又音吃。帅，读曰率。〕以其地置玄州，以曲据为刺史，隶营州都督府。

     甲子，乌胡镇将古神感〔乌胡镇当置于海中乌胡岛。自登州东北海行，过大谢岛、龟歆岛、淤岛而后至乌湖岛；又三百里北渡乌湖海。姓谱，周太王去邠适岐，称古公，因氏焉。〕将兵浮海击高丽，遇高丽步骑五千，战于易山，破之。〔「易山」，新书作「曷山」。将，即亮翻。丽，力知翻。骑，奇奇翻。〕其夜，高丽万余人袭神感船，神感设伏，又破之而还。〔还，从宣翻，又如字。〕

     初，西突厥乙毗咄陆可汗〔厥，九勿翻。咄，当没翻。可，从刊入声。汗，音寒。〕以阿史那贺鲁为叶护，居多逻斯水，在西州北千五百里，〔逻，郎佐翻。〕统处月、处密、始苏、歌逻禄、失毕五姓之众。乙毗咄陆奔吐火罗，〔见一百九十六卷十六年。〕乙毗射匮可汗遣兵迫逐之，部落亡散。乙亥，贺鲁帅其余众数千帐内属，诏处之于庭州莫贺城，〔庭州西延城西六十里有沙钵城守捉，盖即莫城也；以贺鲁后立为沙钵罗叶护可汗，故改城名也。处，昌吕翻。〕拜左骁卫将军。〔骁，坚尧翻。〕贺鲁闻唐兵讨龟兹，请为乡导，〔龟兹，音丘慈。乡，读曰向。〕仍从数十骑入朝。〔朝，直遥翻。〕上以为昆丘道行军总管，厚宴赐而遣之。〔为贺鲁后叛张本。〕

     五月，庚子，右卫率长史王玄策击帝那伏帝王阿罗那顺，大破之。〔东宫十率府，各有长史，正七品上。新书作「那伏帝阿罗那顺」，无「王」字。率，所律翻。〕

     初，中天竺王尸罗逸多兵最强，四天竺皆臣之，〔天竺国，汉身毒国也，或曰摩伽陀，或曰婆罗门，去京师九千六百里，居葱岭南，幅员三万里，分东、西、南、北、中五天竺。南天竺濒海，北天竺距雪山，东天竺际海，与扶南、林邑接，西天竺与罽宾、波斯接，中天竺在四天竺之会。都城曰茶馎和罗城。杜佑曰：天竺，塞种也。颜师古曰：塞，释也。〕玄策奉使至天竺，诸国皆遣使入贡。会尸罗逸多卒，国中大乱，其臣阿罗那顺自立，发胡兵攻玄策，玄策帅从者三十人与战，〔使，疏吏翻。卒，子恦翻。帅，读曰率。从，才用翻。〕力不敌，悉为所擒，阿罗那顺尽掠诸国贡物。玄策脱身宵遁，抵吐蕃西境，以书征邻国兵，吐蕃遣精锐千二百人，泥婆国遣七千余骑赴之。〔泥婆罗国直吐蕃之西乐陵川，臣于吐蕃。吐，从暾入声。骑，奇寄翻。〕玄策与其副蒋师仁帅二国之兵进至中天竺所居茶馎和罗城，〔帅，读曰率。馎，音博。新书曰：茶馎和罗城滨伽毗黎河。〕连战三日，大破之，斩首三千余级，赴水溺死者且万人。〔溺，奴狄翻。〕阿罗那顺弃城走，更收余众，还与师仁战；又破之，擒阿罗那顺。余众奉其妃及王子，阻干陀卫江，〔水经注曰：昆仑山，释氏曰阿耨达山，河水出其东北阪，屈从其东南流注于蒲昌海，自蒲昌海潜行地下，南出积石而为中国河。其昆仑山西，有大水出焉，白新头河，西南流径乌长国，又东南流径中天竺国，亦曰恒河，又西径四大塔北，又西径陀卫国北。所谓干陀卫江盖即此也。〕师仁进击之，众溃，获其妃及王子，虏男女万二千人。于是天竺响震，城邑聚落降者五百八十余所，〔降，户江翻。〕伪阿罗那顺以归。以玄策为朝散大夫。〔唐制：文散阶朝散大夫，从五品下。朝，直遥翻。散，悉亶翻。〕

     六月，乙丑，以白霫部为居延州。〔霫，而立翻。〕

     癸酉，特进宋公萧瑀卒，太常议谥曰「德」，尚书议谥曰「肃」。〔周公谥法：刚德克就曰肃。谥，时利翻。〕上曰：「谥者，行之迹，当得其实，〔行，下孟翻。〕可谥曰贞褊公。」〔贺琛谥法：直道不桡曰贞；俭啬无德曰褊；心隘政急曰褊。〕子锐嗣，尚上女襄城公主。上欲为之营第，〔为，于伪翻。〕公主固辞，曰：「妇事舅姑，当朝夕侍侧，苦居别第，所阙多矣。」上乃命即瑀第而营之。

     上以高丽困弊，议以明年发三十万众，一举灭之。或以为大军东征，须备经岁之粮，非畜乘所能载，宜具舟舰为水运。隋末剑南独无寇盗，属者辽东之役，剑南复不预及，〔畜，许救翻。乘，绳证翻。舰，户黯翻。属，之欲翻。复，扶又翻。〕其百姓富庶，宜使之造舟舰。上从之。秋，七月，遣右领左右府长史强伟〔领左右府，亦分为左、右，各有长史，此即左、右千牛府也。强，其两翻，姓也。〕于剑南道伐木造舟舰，大者或长百尺，其广半之。别遣使行水道，〔长，直亮翻。行，下孟翻。〕自巫峡抵江、扬，趣莱州。〔趣，七喻翻。〕

     庚寅，西突厥相屈利啜请帅所部从讨龟兹。〔相，息亮翻。屈，居勿翻。啜，陟劣翻。帅，读曰率。〕

     初，左武卫将军武连县公武安李君羡直玄武门，〔武连县时属始州，始州后改剑州。武安县，汉属魏郡，晋属广平郡，后周、隋属洛州。左、右武卫将军乃南牙诸卫将军；直玄武门，则掌北门宿卫。〕时太白屡昼见，太史占云：「女主昌。」民间又传秘记云：「唐三世之后，女主武王代有天下。」上恶之。〔见，贤遍翻。恶，乌路翻；下深恶同。〕会与诸武臣宴宫中，行酒令，〔行酒令者，一人为令伯，余人以次行之。下文使各言小名，即酒令也。〕使各言小名。君羡自言名五娘，上愕然，因笑曰：「何物女子，乃尔勇健！」又以君羡官称封邑皆有「武」字，深恶之，后出为华州刺史。〔华，户化翻。〕有布衣员道信，自言能绝粒，晓佛法，君羡深信之，数相从，屏人语。〔员，音运，姓也。数，所角翻。屏，必郢翻。〕御史奏君羡与妖人交通，谋不轨。〔妖，于乔翻。〕壬辰，君羡坐诛，籍没其家。

     上密问太史令李淳风：「秘记所云，信有之乎﹖」对曰：「臣仰稽天象，府察历数，其人已在陛下宫中，为亲属，自今不过三十年，当王天下，〔王，于况翻。〕杀唐子孙殆尽，其兆既成矣。」上曰：「疑似者尽杀之，何如﹖」对曰：「天之所命，人不能违也。王者不死，徒多杀无辜。且自今往三十年，其人已老，庶几颇有慈心，为祸或浅。〔几，居希翻。〕今惜使得而杀之，天或生壮者肆其怨毒，恐陛下子孙，无遗类矣！」上乃上。

     司空梁文昭公房玄龄留守京师，〔守，手又翻。〕疾笃，上征赴玉华宫，肩舆入殿，至御座侧乃下，相对流涕，因留宫下，闻其小愈则喜形于色；加剧则忧悴。〔悴，秦醉翻。〕玄龄谓诸子曰：「吾受主上厚恩，今天下无事，唯东征未已，群臣莫敢谏，吾知而不言，死有余责。」乃上表谏，〔上，时掌翻。〕以为：「老子曰：『知足不辱，知止不殆。』陛下功名威德亦可足矣，拓地开疆亦可止矣，且陛下每决一重囚，必令三覆五奏，进素膳，止音乐者，〔见一百九十三卷五年。〕重人命也。今驱无罪之士卒，委之锋刃之下，使肝脑涂地，独不足愍乎！〔明谨用刑，重人命也。踊跃用兵，则忘人命之为重矣。引彼形此，玄龄之言可谓深切着明。〕向使高丽违失臣节，诛之可也；侵扰百姓，灭之可也；他日能为中国患，除之可也。今无此三条而坐烦中国，内为前代雪耻，外为新罗报雠，岂非所存者小，所损者大乎！〔说到此，分明见得高丽不必征。当时在朝之臣谏东征者，未有能及此者也，此是忠诚恳切中流出。为，于伪翻。〕愿陛下许高丽自许，焚陵波之船，罢应募之众，自然华、夷庆赖，远肃迩安。臣旦夕入地，傥蒙录此哀鸣，〔论语：曾子有疾，孟敬子问之，曾子言曰：「鸟之将死，其鸣也哀；人之将死，其言也善。」死且不朽！」玄龄子遗爱尚上女高阳公主，上谓公主曰：「彼病笃如此，尚能忧我国家。」上自临视，握手与诀，悲不自胜。〔胜，音升。〕癸卯，薨。

     柳芳曰：玄龄佐太宗定天下，及终相位，凡三十二年，天下号为贤相；〔相，息亮翻。〕然无迹寻，德亦至矣。故太宗定祸乱而房、杜不言功。王、魏善谏诤而房、杜让其贤，英、卫善将兵而房、杜行其道，〔新赞作「房、杜济以文」。将，即亮翻。〕理致太平，善归人主。为唐宗臣，宜哉！

     八月，己酉朔，日有食之。

     辛未，遣左领军大将军执失思力出金山道击薛延陀余寇。

     九月，庚辰，昆丘道行军大总管阿史那社尔击处月、处密，破之，余众悉降。〔降，户江翻。〕

     癸未，薛万彻等伐高丽还。〔还，从宣翻，又如字。〕万彻在军中，使气陵物，裴行方奏其怨望，坐除名，流象州。〔裴行方副万彻东伐，见上卷上年。象州，汉潭中中溜县之地，隋为始安郡桂林县，唐武德四年，置象州桂郡，以象山名州。〕

     己丑，新罗奏为百济所攻，破其十三城。

     己亥，以黄门侍郎褚遂良为中书令。

     强伟等发民造船，役及山獠，雅、邛眉三州獠反。〔强，其两翻。邛，渠容翻。獠，鲁皓翻。〕壬寅，遣茂州都督张士贵、右卫将军梁建方发陇右、峡中兵二万余人以击之。蜀人苦造船之役，或乞输直雇潭州人造船；上许之。州县督迫严急，民至卖田宅、鬻子女不能供，谷价踊贵，剑外骚然。〔自剑门关以南谓之剑外，内京师而外诸夏也。〕上闻之，遣司农少卿长孙知人驰驿往视之。知人奏称：「蜀人脆弱，不耐劳剧。〔脆，此芮翻。〕大船一艘，庸绢二千二百三十六匹。山谷已伐之木，挽曳未毕，复征船庸，〔艘，苏遭翻。复，扶又翻。〕二事并集，民不能堪，宜加存养。」上乃敕潭州船庸皆从官给。

     冬，十月，癸丑，车驾还京师。

     回纥吐迷度兄子乌纥蒸其叔母。〔纥，下没翻。〕乌纥与俱陆莫贺达官俱罗勃，皆突厥车鼻可汗之伲也，相与谋杀吐迷度以归车鼻。乌纥夜引十余骑袭吐迷度，杀之。燕然副都护元礼臣使人诱乌纥，许奏以为瀚海都督，乌纥轻骑诣礼臣谢，礼臣执而斩之，以闻。〔燕，因肩翻。诱，音酉。骑，奇寄翻。〕上恐回纥部落离散，遣兵部尚书崔敦礼往安抚之。久之，俱罗勃入见，上留之不遣。〔回纥由是又微。见，贤遍翻。〕

     阿史那社尔既破处月、处密，引兵自焉耆之西趋龟兹北境，〔趋，七喻翻。〕分兵为五道，出其不意，焉耆王薛婆阿那支弃城奔龟兹，保其东境。社尔遣兵追击，擒而斩之，〔十六年，郭孝恪破焉耆，立栗婆准为王，而阿那支杀之，今也罪人斯得。〕立其从父弟先那准为焉耆王，〔新书曰：立突骑支弟婆伽利为王。此从旧书。从，才用翻。〕使修职贡。龟兹大震，守将多弃城走。社尔进屯碛口，去其都城三百里，〔「碛口」，新、旧书作「碛石」。龟兹都伊逻卢城，北倚白山，亦曰阿羯田山。将，即亮翻。碛，七迹翻。〕遣伊州刺史韩威帅千余骑为前锋，〔帅，读曰率；下同。骑，奇寄翻。〕右卫将军曹继叔次之。至多褐城，龟兹王诃利布失毕、其相那利、羯猎颠帅众五万拒战。〔相，息亮翻。羯，居谒翻。〕锋刃甫接，威引兵伪道，龟兹悉众追之，行三十里，与继叔军合。龟兹惧，将却，继叔乘之，龟兹大败，逐北八十里。

     甲戍，以回纥吐迷度子前左屯卫大将军婆闰为左骁卫大将军、大俟利发、瀚海都督。〔骁，坚尧翻。俟，渠之翻。考异曰：旧回纥传云：「诏西突厥可汗阿史那贺鲁统五啜，五俟斤，二十余部，居多罗斯水南，去西州马行十五日程。回纥不肯西属突厥。」按贺鲁时为将军，自多逻斯水入居庭州，永徽二年乃西遁，自称可汗，所统咄陆五啜，弩失毕五俟斤，唐未尝以回纥隶之也。今不取。〕

     十一月，庚子，契丹帅窟哥、奚帅可度者并帅所部内属。〔帅，所类翻；下别帅同。并帅，读曰率。〕以契丹部为松漠府，〔杜佑曰：松漠之地，在柳城郡之北。〕以窟哥为都督；又以其别帅达稽等部为峭落等九州岛，各以其辱纥主为刺史。〔峭落州、无逢州、羽陵州、白连州、徒何州、万丹州、疋黎州、赤山州、并松漠府为九州岛。峭，七笑翻。〕以奚部为饶乐府，以可度者为都督；〔乐，音洛。〕又以其别帅阿会等部为弱水等五州，亦各以其辱纥主为刺史。〔弱水州、祁黎州、洛緕州、太鲁州、渴野州。〕辛丑，置东夷校尉官于营州。〔校，户教翻。〕

     十二月，庚午，太子为文德皇后作大慈恩寺成。〔西京杂记：西京外城，朱雀街东第三桥，皇城之东第一街进业坊，隋无漏寺之故基，太子即其地建寺，为文德皇后祈福，竹木森邃，为京城观游之最。雍录曰：慈恩寺在朱雀街东第三街，自北次南第十五坊，名曰进昌坊，寺南临黄渠，竹木森邃。为，于伪翻。〕

     龟兹王布失毕既败，走保都城，阿史那社尔进军逼之，布失毕轻骑西走。社尔拔其城，使安西都护郭孝恪守之。沙州刺史苏海政、尚辇奉御薛万备帅精骑追布失毕，行六百里，布失毕窘急，保拨换城，〔自安西府西出柘厥关，渡白马河四百余里至拨换城。骑，奇寄翻。帅，读曰率；下同。〕社尔进军攻之四旬，闰月，丁丑，拔之，擒布失毕及羯猎颠。那利脱身走，潜引西突厥之众并其国兵万余人，袭击孝恪。孝恪营于城外，龟兹人或告之，孝恪不以为意。那利奄至，孝恪帅所部千余人将入城，那利之众已登城矣，城中降胡与之相应，〔降，户江翻；下同。〕共击孝恪，矢刃如雨，孝恪不能敌，将复出，〔复，扶又翻；下利复同。〕死于西门。城中大扰，仓部郎中崔义超〔仓部郎，掌判天下仓储，受纳租税，出给禄廪之事，属户部。义超以是官从军。〕召募得二百人，卫军资财物，与龟兹战于城中，曹继叔、韩威亦营于城外，自城西北隅击之。那利经宿乃退，斩首三千余级，城中始定。后旬余日，那利复引山北龟兹万余人趣都城，〔山北，盖白山之北也。趣，七喻翻。〕继叔逆击，大破之，斩首八千级。那利单骑走，龟兹人执之，以诣军门。

     阿史那社尔前后破其大城五，遣左卫郎将权祗甫诣诸城，开示祸福，皆相帅请降，〔帅，读曰率。降，户江翻。〕凡得七百余城，虏男女数万口。社尔乃召其父老，宣国威灵，谕以伐罪之意，立其王之弟叶护为王；龟兹人大喜。西域震骇，西突厥、于阗、安国争馈驼马军粮，〔阗，徒贤翻，又徒见翻。〕社尔勒石纪功而还。〔还，从宣翻，又如字。〕

     戊寅，以昆丘道行军总管、左骁卫将军阿史那贺鲁为泥伏沙钵罗叶护，赐以鼓纛，使招讨西突厥之未服者。〔假贺鲁以羽翼，正速其叛耳。骁，坚尧翻。纛，徒到翻。〕

     癸未，新罗相金春秋及其子文王入见。〔相，息亮翻。见，贤遍翻。〕春秋，真德之弟也。上以春秋为特进，文王为左武卫将军。春秋请改章服从中国，内出冬服赐之。

     二十三年〔（己酉、六四九）〕

     春，正月，辛亥，龟兹王布失毕及其相那利等至京师，上责让而释之，以布失毕为左武卫中郎将。〔龟兹，音丘慈，又音屈佳。将，即亮翻。考异曰：实录云「左武卫翊卫中郎将」，旧传为「武翊卫中郎将」。按会要，武德五年，改左、右翊卫为左、右卫。然则于时已无翊卫之名，且布失毕必不独兼两卫之官。今去「翊卫」字。按唐六典，左、右卫有亲、勋、翊三卫中郎将，其余诸卫府各有翊卫中郎将，「翊卫」二字，恐不可去。〕

     西南徒莫祗等蛮内附，以其地为傍、望、览、丘四州，隶朗州都督府。〔徒莫祗蛮在爨蛮之西。「朗州」，当作「郎州」。武德元年，开南中，仍旧置南宁州，贞观八年，改为郎州，以其地本夜郎国也。〕

     上以突厥车鼻可汗不入朝，遣右骁卫郎将高侃发回纥、仆骨等兵袭击之。兵入其境，诸部落相继来降。拔悉密吐屯肥罗察降，以其地置新黎州。〔旧书云：车鼻长子羯漫陀，先统拔悉密部，遣其子庵铄入朝，帝嘉之，为置新黎州。朝，直遥翻。降，户江翻。考异曰：高宗实录云：「初，突厥车鼻可汗遣其子车钵罗入贡，太宗遣使征之，不至。太宗大怒，遣右骁卫郎将高侃引回纥、仆骨等兵袭击之，其下诸部落相次归降。其子羯漫陀先统拔悉密部，泣谏其父，请归国；车鼻不听。羯漫陀遂背父来降，以其地为新黎州。」旧传云：「二十三年，遣右骁卫郎将高侃潜引回纥、仆骨等兵众袭击之，其酋长歌逻禄泥执阙俟利发、乃拔塞匐、处木昆、莫贺咄俟斤等，帅部落，背车鼻，相继来降。车鼻长子羯漫陀先统拔悉密部，车鼻未败前，遣其子庵铄入朝，太宗嘉之，拜左屯卫将军，更置新黎州以统其众。」今从太宗实录。〕

     二月，丙戌，置瑶池都督府，〔此因穆天子传西王母觞天子于瑶池之上而命名也。〕隶安西都护；戊子，以左卫将军阿史那贺鲁为瑶池都督。

     三月，丙辰，置丰州都督府，使燕然都护李素立兼都督。

     去冬旱，至是始雨。辛酉，上力疾至显道门外，赦天下。丁卯，敕太子于金液门听政。〔按唐六典：城门郎掌京城、皇城、宫殿诸门。明德等门为京城门，朱雀等门为皇城门，承天等门为宫城门，嘉德等门为宫门，太极等门为殿门。通内诸门，并同上合门，显道、金液，其亦通内诸门之门欤﹖图志不能尽载耳。〕

     夏，四月，乙亥，上行幸翠微宫。

     上谓太子曰：「李世绩才智有余，然汝与之无恩，恐不能怀服。我今黜之，若其即行，俟我死，汝于后用为仆射，亲任之；若徘徊顾望，当杀之耳。」五月，戊午，以同中书门下三品李世绩为迭州都督；世绩受诏，不至家而去。〔史言太宗以机数御李世绩，世绩亦以机心而事君。杜佑曰：迭州去京师千三百四十里。孙愐曰：迭州自秦至魏，诸羌据焉，周武帝逐诸羌，乃置迭州，盖以山重迭名之。〕

     辛酉，开府仪同三司卫景武公李靖薨。

     上苦利增剧，太子昼夜不离侧，〔离，力智翻。〕或累日不食，发有变白者。上泣曰：「汝能孝爱如此，吾死何恨！」丁卯，疾笃，召长孙无忌入含风殿。〔含风殿，在翠微宫。〕上卧，引手扪无忌颐，无忌哭，悲不自胜；〔胜，音升。〕上竟不得有所言，因令无忌出。己巳，复召无忌及褚遂良入卧内，〔复，扶又翻。〕谓之曰：「朕今悉以后事付公辈。太子仁孝，公辈所知，善辅导之！」谓太子曰：「无忌、遂良在，汝勿忧天下！」又谓遂良曰：「无忌尽忠于我，我有天下，多其力也，我死，勿令谗人间之。」〔武、许之间二臣，玉几之命犹在高宗之耳，何遽忘之邪！间，古苋翻。〕仍令遂良草遗诏。有顷，上崩。〔年五十有三。〕

     太子拥无忌颈，号恸将绝，无忌揽涕，请处分众事以安内外，太子哀号不已，〔号，户高翻。处，昌吕翻。分，扶问翻。〕无忌曰：「主上以宗庙社稷付殿下，岂得效匹唯哭泣乎！」乃秘不发丧。庚午，无忌等请太子先还，飞骑、劲兵及旧将皆从。〔骑，奇寄翻。将，即亮翻。从，才用翻。〕辛未，太子入京城；大行御马舆，侍卫如平日，继太子而至，顿于两仪殿。以太子左庶子于志宁为侍中，少詹事张行成兼侍，以检校刑部尚书、右庶子、兼吏部侍郎高季辅兼中书令。壬申，发丧太极殿，宣遗诏，太子即位。〔太极殿，西内正朝，于此发丧，太子于柩前即位。〕军国大事，不可停阙；平常细务，委之有司。诸王为部督、刺史者，并听奔丧，濮王泰不在来限。罢辽东之役及诸土木之功。四夷之人入仕于朝及来朝贡者数百人，闻丧皆恸哭，翦发、剺面、割耳，流血洒地。〔朝，直遥翻。剺，里之翻。〕

     六月，甲戌朔，高宗即位，赦天下。

     丁丑，以迭州都督李绩为特进、检校洛州刺史、洛阳宫留守。〔李世绩去「世」字，避太宗二名也。守，手又翻。〕

     先是，太宗二名，令天下不连言者勿避；〔先，悉荐翻。〕至是，始改官名犯先帝讳者。〔孔颖达曰：曲礼，卒哭乃讳。注云：敬鬼神之名也。讳，避也。生者不相避名。卫侯名恶，大夫有名恶，君臣同名，春秋不非。按昭七年，卫侯恶卒。谷梁传云：昭元年有卫齐恶。今卫便恶何﹖谓君臣同名也，君子不夺人亲所名也。〕

     癸未，以长孙无忌为太尉，兼检校中书令，知尚书、门下二省事。无忌固辞知尚书省事，帝许之，仍令以太尉同中书门下三品。〔唐制：三公正一品。无忌既为太尉，而令同中书门下三品，当时朝议之失也。〕癸巳，以李绩为开府仪同三司、同中书门下三品。

     阿史那社尔之破龟兹也，行军长史薛万备请因兵威说于阗王伏阇信入朝，〔说，输芮翻。阇，视遮翻。朝，直遥翻。〕社尔从之。秋，七月，己酉，伏阇信随万备入朝，诏入谒梓宫。

     八月，癸酉，夜，地震，晋州尤甚，压杀五千余人。

     庚寅，葬文皇帝于昭陵，〔昭陵在京兆醴泉县西北六十里九嵕山。〕庙号太宗。〔自唐太宗后，为臣子者率称其君之庙号，岂非子孙臣民亦病其谥号太多非实，而古者祖有功宗有德之义微乎！〕阿史那社尔、契苾何力请杀身殉葬，上遣人谕以先旨不许。蛮夷君长为先帝所擒服者颉利等十四人，皆琢石为其像，刻名列于北司马门内。

     丁酉，礼部尚书许敬宗奏弘农府君庙应毁，〔弘农府君，魏弘农太守重耳也，于高宗为七世祖，亲尽应毁。〕请藏主于西夹室，从之。〔太庙有东西夹室，夹太室两旁，故谓之夹室。〕

     九月，乙卯，以李绩为左仆射。〔行筅帝之治命也。〕

     冬，十月，以突厥诸部置舍利等五州隶云中都督府，〔五州：舍利州、思辟州、阿史那州、绰州、白登州。〕苏农等六州隶定襄都督府。〔史四载苏农州、阿德州、执失州、拔延州，余二州逸。〕

     乙亥，上问大理卿唐临系囚之数，对曰：「见囚五十余人，〔见，贤遍翻。〕唯二人应死。」上悦。上尝录系囚，前卿所处者多号呼称冤，临所处者独无言。上怪问其故。囚曰：「唐卿所处，本自无冤。」〔号，户高翻。处，昌吕翻。〕上叹息良久，曰：「治狱者不当如是邪！」〔治，直之翻。〕

     上以吐蕃赞普弄赞为驸马都尉，〔汉武帝置三都尉：曰奉车都尉，曰驸马都尉，曰骑都尉。唐以骑都尉为勋官，驸马都尉以授尚主者，奉车都尉不复除授。〕封西海郡王。赞普致书于长孙无忌等云：「天子初即位，臣下有不忠者，当勒兵赴国讨除之。」〔吐蕃以太宗晏驾，固有轻中国之心矣。〕

     十二月，诏濮王泰开府置僚属，车服珍膳，特加优异。

     高宗天皇大圣大弘孝皇帝上之上〔讳治，字为善，小字雉奴，太宗第九子也。文明元年，谥曰天皇大帝，庙号高宗；天宝八载，加尊号高宗天皇大圣皇帝；十三载，加尊号高宗天皇太圣大弘孝皇帝。〕

     永徽元年〔（庚戌、六五○）〕

     春，正月，辛丑朔，改元。

     丙午，立妃王氏为皇后。后，思政之孙也。〔王思政为西魏守颍川，没于东魏。〕以后父仁佑为特进、魏国公。

     己未，以张行成为侍中。

     辛酉，上召朝集使，〔朝，直遥翻。使，疏吏翻。〕谓曰：「朕初即位，事有不便于百姓者悉宜陈，不尽者更封奏。」自是日引刺史十人入合，问以百姓疾苦，及其政治。〔治，直吏翻。〕

     有洛阳人李弘泰诬告长孙无忌谋反，上命立斩之。无忌与褚遂良同心辅政，上亦尊礼二人，恭己以听之，〔以帝之尊任二人如此，武后谮而去之，虽队诸渊不悔也。哲妇之为鸱枭也尚矣。〕故永徽之政，百姓阜安，有贞观之遗风。〔观，古玩翻。〕

     太宗女衡山公主应适长孙氏，有司以为服既公除，欲以今秋成婚。于志宁上言：「汉文立制，本为天下百姓。公主服本斩衰，〔上，时掌翻。为，于伪翻。衰，仓回翻。〕纵使服随例除，岂可情随例改，请俟三年丧毕成婚。」上从之。

     二月，辛卯，立皇子孝为许王，上金为杞王，素节为雍王。〔帝后宫郑生孝，杨生上金，萧淑妃生素节。雍，于用翻。〕

     夏，五月，壬戌，吐蕃赞普弄赞卒，〔卒，子恤翻。〕其嫡子早死，立其孙为赞普。赞普幼弱，政事皆决于国相禄东赞。〔相，息亮翻。〕禄东赞性明达严重，行兵有法，吐蕃所以强大，威服氐、羌，皆其谋也。

     六月，高侃击突厥，至阿息山。车鼻可汗召诸部兵皆不赴，与数百骑遁去。侃帅精骑追至金山，擒之以归，其众皆降。〔骑，奇寄翻。帅，读曰率。降，户江翻。〕

     初，阿史那社尔虏龟兹王布失毕，立其弟为王。〔事见太宗贞观二十六年。〕唐兵既还，其酋长争立，更相攻击。〔酋，兹由翻。长，知两翻。更，工衡翻。〕秋，八月，壬午，诏复以布失毕为龟兹王，〔复，扶又翻。〕遣归国，抚其众。

     九月，庚子，高侃执车鼻可汗至京师，释之，拜左武卫将军，处其余众于郁督军山，〔处，昌吕翻。〕置狼山都督府以统之。以高侃为卫将军。〔唐无卫将军，「卫」字之上须有脱字。〕于是突厥尽为封内之臣，分置单于、瀚海二都护府。单于领狼山、云中、桑干三都督，苏农等一十四州；瀚海领瀚海、金徽、新黎等七都督，仙萼等八州；各以其酋长为刺史、都督。〔新书作「苏农二十四州」，旧书作「一十四州」。又考是后调露元年，温傅、奉职二部反，二十四州皆叛应之，则「二」字为是。然单于都护府所领见于史者，苏农等四州，舍利等五州及桑干府所领郁射、艺失、卑失、叱略等四州，呼延府所领贺鲁、葛逻、閖跌等三州，财十九州岛耳，其五州逸，无所考。又有定襄、呼延二都督而无狼山都督，是其废置离合，不可详也。狼山府，显庆三年废为州。「金徽」当作「金微」。瀚海都护府领瀚海、金微、新黎、幽陵、龟林、坚昆六都督府，其一逸；仙萼、浚稽、余吾、稽落、居延、窴颜、榆溪、浑河、烛龙凡八州。宋白曰：振武军旧为单于都护府，即汉定襄郡之盛乐县也，在阴山之阳，黄河之北，西南至东受降城百二十里。瀚海都护后移于回纥本部。干，音干。〕

     癸亥，上出畋，遇雨，问谏议大夫昌乐谷那律曰：「油衣若为则不漏﹖」〔炙毂子曰：惟绢油之制及帽油，陈始有之。乐，音洛。〕对曰：「以瓦为之，必不漏。」上悦，为之罢猎。〔悦为之为，于伪翻。考异曰：旧书那律传云：尝从太宗出猎，在涂遇雨，有此语，意欲太宗不为畋猎，太宗悦，赐帛二百段。唐录、政要高宗出猎有此月日，唐统纪亦在此年，今从之。〕

     李绩固求解职，冬，十月，戊辰，解绩左仆射，以开府仪同三司、同中书门下三品。

     己未，监察御史阳武韦思谦〔阳武县，汉属河南郡，自晋以来属荥阳郡。监，工衔翻。〕劾奏中书令褚遂良抑买中书译语人地。〔中书掌受四方朝贡及通表疏，故有译语人。劾，户概翻，又户得翻。〕大理少卿张叡册以为准估无罪。思谦奏曰：「估价之设，备国家所须，臣下交易，岂得淮估为定！〔估，音古。〕叡册舞文，附下罔上，罪当诛。」是日，左迁遂良为同州刺史，叡册循州刺史。思谦名仁约，以字行。

     十二月，庚午，梓州都督谢万岁、兖州都督谢法兴、与黔州都督李孟尝讨琰州叛獠；〔「梓州，当作「牂州」。武德三年，牂柯蛮酋谢龙羽降，以其地置牂州。「兖州」当作「充州」，武德三年，以牂柯蛮别部置。琰州，亦蛮州，贞观四年置。皆属黔州都督府。黔，音琴。獠，鲁皓翻。〕万岁、法兴入洞招慰，为獠所杀。

     二年〔（辛亥、六五一）〕

     春，正月，乙巳，以黄门侍郎宇文节、中书侍郎柳奭并同中书门下三品。奭，亨之兄子，〔柳亨，西魏尚书左仆射庆之孙，窦诞之伲也，亨妻即襄阳公主之女。〕王皇后之舅也。

     左骁卫将军、瑶池都督阿史那贺鲁〔骁，坚尧翻。〕招集离散，庐帐渐盛，闻太宗崩，谋袭取西、庭州刺史骆弘义知其谋，表言之，上遣通事舍人桥宝明驰往慰抚。宝明说贺鲁，令长子咥运入宿卫，授右骁卫中郎将，寻复遣归。咥运乃说其父拥众西走，〔说，输芮翻。复，扶又翻。〕击破乙毗射匮可汗，并其众，建牙于双河及千泉，〔自双河西南抵贺鲁牙帐二百里。千泉属石国界，又在贺鲁牙帐西南。新书曰：素叶城西四百里至千泉，地二百里，南雪山，三垂平陆，多泉地，因名之。〕自号沙钵罗可汗，咄陆五啜，努失毕五俟斤皆归之，胜之数十万，〔咄，当没翻。啜，步劣翻。俟，渠之翻。胜，音升。〕与乙毗咄陆可汗连兵，处月、处密及西域诸国多附之。以咥运为莫贺咄叶护。〔咥，徒结翻。〕

     焉耆王婆伽利卒，国人表请复立故王突骑支；〔卒，子恤翻。复，扶又翻。骑，奇寄翻。〕夏，四月，诏加突骑支右武卫将军，遣还国。

     金州刺史滕王元婴骄奢纵逸，居亮阴中，畋游无节，数夜开城门，劳扰百姓，或引弹弹人，或埋人雪中以戏笑。〔数，所角翻。引弹，徒旦翻，徒旦翻。〕上赐书切让之，且曰：「取适之方，亦应多绪，晋灵荒君，何足为则！〔左传，晋灵公不君，从台上弹人以观其避丸。〕朕以王至亲，不能张：「能」作「忍」。】〕致王于法，今书王下上考以愧王心。」

     元婴与蒋王恽皆好聚敛，〔恽，于粉翻。好，呼到翻。敛，力赡翻。〕上尝赐诸王帛各五百段，独不及二王，敕曰：「胜叔、蒋兄自能经纪，不须赐物；给麻两车以为钱贯。」二王大凓。

     秋，七月，西突厥沙钵罗可汗寇庭州，攻陷金岭城及蒲类县，〔西州交河县北行八十里入谷，又百三十里经柳谷，渡金沙岭，百六十里至庭州蒲类县，属西州，后属庭州，又改为后庭县。〕杀略数千人。诏左武候严：「候」改「卫」。】〕大将军梁建方、右骁卫大将军契苾何力为弓月道行军总管，〔弓月城在庭州西千有余里。〕右骁卫将军高德逸、右武候将军薛严：「薛」改「萨」。】〕孤、吴仁为副，发秦、成、岐、雍府兵三万人〔成州，汉武都上禄、下辨之地，后魏置仇池郡。汉阳郡南秦州，西魏改曰成州。雍州，京兆郡。雍，于用翻。〕及回纥五万骑以讨之。〔纥，下没翻。〕

     癸巳，诏诸礼官学士议明堂制度，以高祖配五天帝。太宗配五人帝，〔五天帝，注已见七十九卷晋武帝泰始二年。五人帝：东方帝太皞、西方帝少皞、南方帝炎帝、北方帝颛顼、中央帝黄帝。〕

     八月，己巳，以于志宁为左仆射，张行成为右仆射，高季辅为侍中；志宁、行成仍同中书门下三品。

     己卯，郎州白水蛮反，寇麻州，〔白水蛮与青蛉、弄栋接，隶郎州。麻州，贞观二十二年分郎州置。〕遣左领军将军赵孝祖等发兵讨之。

     九月，癸巳，废玉华宫为佛寺。戊戌，更命九成宫为万年宫。〔更，工衡翻。〕

     庚戌，左武候引驾卢文操踰墙盗左藏物，上以引驾职在纠绳，〔左、右武候，掌宫中及京城昼夜巡警之法，以执御非违；有引驾仗三卫六十人，引驾佽飞六十六人。左、右藏，晋始有之，唐因而不改，各有令一人。宋白曰：唐制：左、右金吾有引驾仗百四十人，以三卫人数充。左藏掌邦国库藏，右藏掌国宝货。藏，徂浪翻。〕乃自为盗，命诛之。谏议大夫萧钧谏曰：「文操情实难原，然法不至死。」上乃免文操死，顾侍臣曰：「此真谏议也！」

     闰月，长孙无忌等上所删定律令式；〔上，时掌翻。〕甲戌，诏颁之四方。

     上谓宰相曰：「闻所在官司，行事犹互观颜面，多不尽公。」长孙无忌对曰：「此岂敢言无；然肆情曲法，实亦不敢。至于小小收取人情，恐陛下尚不能免。」无忌以元舅辅政，凡有所言，上无不嘉纳。

     冬，十有一月，辛酉，上祀南郊。

     癸酉，诏：「自今京官及外州有献鹰隼及犬马者，罪之。」〔隼，息允翻。〕

     戊寅，特浪羌酋董悉奉求，辟惠羌酋卜檐莫各帅种落万余户诣茂州内附。〔特浪、辟惠皆生羌也。是年，以其地置蓬鲁等三十二州，属茂州都督府。酋，兹由翻。檐，余廉翻。帅，读曰率。种，章勇翻。〕

     窦州、义州蛮酋李宝诚等反，〔义州，汉猛陵县地，梁置永业郡，隋改为怀德县，属泷州，唐武德五年，置南义州，贞观二年，曰义州。〕桂州都督刘伯英讨平之。

     郎州道总管赵孝祖讨白水蛮，蛮酋秃磨蒲及俭弥于帅众据险拒战，孝祖皆击斩之。会大雪，蛮饥冻，死亡略尽。孝祖奏言：「贞观中讨昆州乌蛮，始开青蛉、弄栋为州县。〔昆州，汉益州郡地，隋置昆州，以乱废。唐武德初，开南中，复置。柘东两爨蛮，自曲州、靖州西南昆川、曲轭、晋宁、喻献、安宁距龙和城，通谓之西爨白蛮。自弥鹿、升麻二川，南至步头，谓之东爨乌蛮。青蛉，汉武帝开为县，属越巂郡。弄东县属益州郡，晋并属云南郡，后属兴宁郡，隋乱，与中国绝，唐以青蛉地置髳州，弄东地置裒州。〕弄栋之西有小勃弄、大勃弄二川，〔勃弄属汉永昌郡界，唐武德七年，置南云州，贞观八年，更名匡州。〕恒扇诱弄栋，欲使之反。〔恒，户登翻。〕其勃弄以西与黄瓜、叶榆、西洱河相接，〔叶榆亦汉武帝开为县，有叶榆泽，属益州郡，后汉属永昌郡，晋属云南郡，后分属东河阳郡。〕人众殷实，多于蜀川，无大酋长，好结雠怨，〔好，呼到翻。〕今因破白水之兵，请随便西讨，抚而安之。」敕许之。

     十二月，壬子，处月朱邪孤注杀招慰使单道惠，〔邪，音耶。单，音善。〕与突厥贺鲁相结。

     是岁，百济遣使入贡，上戒之，使「勿与新罗、高丽相攻，不然，吾将发兵讨汝矣。」

     三年〔（壬子、六五二）〕

     春，正月，己未朔，吐谷浑、新罗、高丽、百济并遣使入贡。

     癸亥，梁建方、契苾何力等大破处月朱邪孤注于牢山。〔新书：牢山亦曰赌蒲，东北距乌德犍山，度马行十五日。〕孤注夜遁，建方使副总管高德逸轻骑追之，〔骑，奇寄翻。〕行五百余里，生擒孤注，斩首九千级。军还，御史劾奏梁建方兵力足以追讨，而逗留不进；高德逸敕令市马，自取骏者。劾，户概翻，又户得翻。〕上以建方等有功，释不问。大理卿李道裕奏言：「德逸所取之马，筋力异常，请实中厩。」〔中厩，犹言内厩也。〕上谓侍臣曰：「道裕法官，进马非其本职，妄希我意；岂朕行事不为臣下所信邪！朕方自咎，故不复黜道裕耳。」〔复，扶又翻。〕

     己巳，以同州刺史褚遂良为吏部尚书、同中书门下三品。

     丙子，上飨太庙；丁亥，飨先农，几耕藉田。〔汉仪：天子正月亲耕藉田，告祠先农。先农即神农也。祠以太牢，百官皆从。唐制，天子以孟冬吉亥享先农，而遂以耕藉。〕

     二月，甲寅，上御安福门楼，〔唐六典：长安皇城西南二门，北曰安福，南曰顺义；安福西直京城之开远门。〕观百戏。乙卯，上谓侍臣曰：「昨登楼，欲以观人情及风俗奢俭，非为声乐。〔为，于伪翻。〕朕闻胡人善为击鞠之戏，〔鞠以韦为之，实以柔物，今谓之球子。〕尝一观之。昨初升楼，即有群胡击鞠，意谓朕笃好之也。〔好，呼到翻。〕帝王所为，岂宜容易。〔易，以豉翻。〕朕已焚此鞠，冀杜胡人窥望之情，亦因以为诫。」

     三月，辛巳，以宇文节为侍中，柳奭为中书令，以兵部侍郎三原韩瑗守黄门侍郎、同中书门下三品。〔瑗，于眷翻。〕

     夏，四月，赵孝祖大破西南蛮，斩小勃弄酋长殁盛，擒大勃弄酋长杨承颠。自余皆屯聚保险，大者有众数万，小者数千人，孝祖皆破降之，〔降，户江翻。〕西南蛮遂定。

     甲午，沣州刺史彭思王元则薨。〔沣，音礼。〕

     六月，戊申，遣兵部尚书崔敦礼等将并、汾步骑万人往茂州。〔茂州，考之新、旧志无之，当置之于薛延陀故地也。将，即亮翻。〕发薛延陀余众渡河，置祁连州以处之。

     秋，七月，丁巳，立陈王忠为皇太子，赦天下。王皇后无子，柳奭为后谋，〔为，于伪翻。〕以忠母刘氏微贱，劝后立忠为太子，冀其亲己；外则讽长孙无忌等使请于上。上从之。乙丑，以于志宁兼太子少师，张行成兼少傅，高季辅兼少保。

     丁丑，上问户部尚书高履行：「去年进户多少﹖」〔户部尚书即民部尚书，避太宗讳，改焉。进户，新增进之户也。少，诗沼翻。〕履行奏：「去年进户总一十五万。」因问隋代及今日见户，〔见，贤遍翻。〕履行奏：「隋开皇中，户八百七十万，即今户三百八十万。」〔即今，犹言当今也，唐人多有此语。〕履行，士廉之子也。

     九月，守中书侍郎来济同中书门下三品。

     冬，十一月，庚寅，弘化长公主自吐谷浑来朝。〔弘化公主，贞观十三年降吐谷浑慕容诺曷钵。长，知两翻。〕

     丁丑，上问户部尚书高履行：「去年进户多少﹖」〔户部尚书即民部尚书，避太宗讳，改焉。进户，新增进之户也。少，诗沼翻。〕履行奏：「去年进户总一十五万。」因问隋代及今日见户，〔见，贤遍翻。〕履行奏：「隋开皇中，户八百七十万，即今户三百八十万。」〔即今，犹言当今也，唐人多有此语。〕履行，士廉之子也。

     散骑常侍房遗爱尚太宗女高阳公主，〔散，悉亶翻。骑，奇寄翻。〕公主骄恣甚，房玄龄薨，公主教遗爱与兄遗直异财，既而反谮遗直。遗直自言，太宗深责让主，由是宠衰；主怏怏不悦。〔怏，于两翻。〕会御史劾盗，得浮屠辩机宝枕，〔浮屠，正号曰佛陀，与浮屠音声相近，皆西方言，其来转为二音，华言译之则谓之浮觉，言灭秽成明道为圣悟。劾，户概翻，又户得翻。〕云主所赐。主与辩机私通，饷遗亿计，〔饷遗，唯季翻。〕更以二女子侍遗爱。太宗怒，腰斩辩机，杀奴婢十余人；主益怨望，太宗崩，无戚容。上即位，主又令遗爱与遗直更讼，〔直更，工衡翻。〕遗爱坐出为房州刺史，〔房州，古房陵、上庸地，西魏置光迁国，后周改曰迁州，隋改曰房州，寻废州为房陵郡，唐复曰房州。〕遗直为隰州刺史。又，浮屠智勖等数人私侍主，主使掖庭令陈玄运伺宫省禨祥。〔掖庭局令，从七品下，宦者为之，属内侍省，掌宫禁女工之事，凡宫人名籍，司其除附。禨，居希翻，又其既翻。〕

     先是，驸马都尉薛万彻〔高祖女丹阳公主下嫁薛万彻。先，悉荐翻。〕坐事除名，徙宁州刺史，入朝，与遗爱款昵，〔朝，直遥翻。昵，尼质翻。〕对遗爱有怨望语，且曰：「今虽病足，坐置京师，鼠辈犹不敢动。」因与遗爱谋，「若国家有变，当奉司徒荆王元景为主。」元景女适遗爱弟遗则，由是与遗爱往来。元景尝自言，梦手把日月。驸马都尉柴令武，绍之子也，〔柴绍尚高祖女平阳公主。〕尚巴陵公主，〔巴陵公主，太宗之女。〕除卫州刺史，托以主疾留京师求医，因与遗爱谋议相结。高阳公主谋黜遗直，夺其封爵，使人诬告遗直无礼于己。遗直亦言遗爱及主罪，云：「罪盈恶稔，恐累臣私门。」〔累，力瑞翻。〕上令长孙无忌鞫之，〔令，力丁翻。长，知两翻。〕更获遗爱及主反状。

     司空、安州都督吴王恪母，隋炀帝女也。恪有文武才，太宗常以为类己，欲立为太子，无忌固争而止，〔事见一百九十七卷贞观十七年。〕由是与无忌相恶。恪名望素高，为物情所向，无忌深忌之，欲因事诛恪以绝众望。遗爱知之，因言与恪同谋，冀如纥干承基得免死。〔事见一百九十六卷、一百九十七卷贞观十七年。〕

     四年〔（癸丑、六五三）〕

     春，二月，甲申，诏遗爱、万彻、令武皆斩，元景、恪、高阳、巴陵公主并赐自尽。上泣谓侍臣曰：「荆王，朕之叔父，吴王，朕兄，欲伹其死，可乎﹖」〔伹，居大翻。〕兵部尚书崔敦礼以为不可，乃杀之。万彻临刑大言曰：「薛万彻大健儿，留为国家效死力，岂不佳，〔尚辰羊翻。为，于伪翻。〕乃坐房遗爱杀之乎！」吴王恪且死，骂曰：「长孙无忌窃弄威权，构害良善，宗社有灵，当族灭不久！」

     乙酉，侍中兼太子詹事宇文节，特进、太常卿江夏王道宗、左骁卫大将军驸马都尉执失思力〔高祖女九江公主下嫁执失思力。夏，户雅翻。骁，坚尧翻。〕并坐与房遗爱交通，流岭表。节与遗爱亲善，及遗爱下狱，〔下，遐嫁翻。〕节颇左右之。〔左右，读曰佐佑。〕江夏王道宗素与长孙无忌、褚遂良不协，故皆得罪。戊子，废恪母弟蜀王愔为庶人，置巴州；〔愔，于今翻。〕房遗直贬春州铜陵尉，〔铜陵县，汉允吾县地，属合浦郡。宋置泷潭县，属新宁郡；隋改为铜陵县，属端州；唐初属春州。〕万彻弟万备流交州。罢房玄龄配飨。〔郑樵曰：盘庚云：兹予大享于先王，尔祖其从与享之。周制，凡有功者祭于大烝。汉制，祭功臣于庭。生时侍燕于庭，死则降在庭位，谓之配飨。〕

     开府仪同三司李绩为司空。

     初，林邑王范头利卒，〔卒，子恤翻。〕子真龙立，大臣伽独弒之，尽灭范氏。伽独自立，国人弗从，乃立头利之伲婆罗门为王。国人咸思范氏，复罢婆罗门，〔复，扶又翻。〕立头利之女为王。女不能治国，〔治，直之翻。〕有诸葛地者，头利之姑子也，父为头利所杀，南奔真腊，〔真腊，一名吉蔑，本扶南属国，去京师二万七百里，东距车渠，西属骠，南濒海，北与道明接，东北抵驩州，贞观初，并扶南，有其地。〕大臣可伦翁定遣使迎而立之，〔使，疏吏翻；下同。〕妻以女王，〔妻，七细翻。〕众然后定。夏，四月，戊子，遣使入贡。

     秋，九月，壬戌，右仆射北平定公张行成薨。〔谥法：纯行不爽曰定。〕甲戌，以褚遂良为右仆射，同中书门下三品如故，仍知选事。〔选，须绢翻。〕

     冬，十月，庚子，上幸骊山温汤；乙巳，还宫。

     初，睦州女子陈硕真〔吴鲧权分丹杨立新安郡，隋仁寿三年置睦州，大业初，废州为遂安郡，唐复为睦州。〕以妖言惑众，〔妖，于乔翻；下同。〕与妹夫章叔胤举兵反，自称文佳皇帝，以叔胤为仆射。甲子夜，叔胤帅众攻桐庐，陷之。〔吴分富春立桐庐县，属吴郡，隋、唐属睦州。九域志：县在州东一百五里。项安世曰：桐庐县，魏黄初四年，吴置，以桐溪侧有大椅树，垂条偃盖，旁荫数亩，远望如庐，因谓之桐庐。帅，读曰率。〕硕真撞锺焚香，〔撞，直江翻。〕引兵二千攻陷睦州及于潜，〔于潜县，汉属丹杨郡，晋、宋属吴兴郡，梁、陈属钱唐郡，隋、唐属杭州。宋白曰：吴越春秋，奏徙大越鸟语之人寘之朁。阚骃十三州志：「朁」，读为「潜」。吴录、地理志：县西有朁山。旧「朁」字无「水」，至隋加「水」。于，如字。〕进攻歙州，不克。〔歙，音摄。〕敕扬州刺史房仁裕发兵讨之。硕真遣其党童文宝将四千人寇婺州，〔将，即亮翻；下同。〕刺史崔义玄发兵拒之。民间讹言硕真有神，犯其兵者必灭族，士众凶惧。〔凶，许勇翻。〕司功参军崔玄籍曰：〔功、仓、户、兵、法、士参军，所谓州判司也。〕「起兵仗顺，犹且无成，况凭妖妄，其能久乎！」义玄以玄籍为前锋，自将州兵继之，至下淮戍，遇贼，与战。左右以楯蔽义玄，〔楯，食尹翻。〕义玄曰：「刺史避箭，人谁致死！」命撤之。于是士卒齐奋，贼众大溃，斩首数千级。听其余众归首；〔归首，式又翻。〕进至睦州境，降者万计。〔降，户江翻。〕十一月，庚戌，房仁裕军合，获硕真、叔胤，斩之，余党愁平。义玄以功拜御史大夫。〔御史大夫，天子耳目官也，非以赏功。厥后崔义玄承中宫旨绳长孙无忌等，岂不忝厥官哉！〕

     癸丑，以兵部尚书崔敦礼为侍中。

     十二月，庚子，侍中蓨宪公高季辅薨。〔谥法：博闻多能曰宪。蓨，音条。〕

     是岁，西突厥乙毗咄陆可汗卒，其子颉苾达度设号真珠叶护，始与沙钵罗可汗有隙，与五弩失毕共击沙钵罗，破之，斩首千余级。

     五年〔（甲寅、六五四）〕

     春，正月，壬戌，羌酋冻就内附，以其地置剑州。〔冻就，特浪生羌卜楼大首领也。剑州羁縻，属松州都督府。〕

     三月，戊午，上行幸万年宫。〔考异曰：实录戊午以下，皆为二月。按长历，二月丁丑朔，无戊午。戊午，三月十二日也。〕

     庚申，加赠武德功臣屈突通等十三人官。

     初，王皇后无子，萧淑妃有宠，〔考异曰：新、旧唐书或作「萧良娣」。实录皆作「良娣」，废王后诏亦曰「良娣萧氏」。按当时后宫位号无良娣名，唯汉世太子宫有良娣。疑高宗在东宫时，萧为良娣，及即位，拜淑妃也。〕王后疾之。上之为太子也，入侍太宗，见才人武氏而悦之。〔才人，晋武帝所制爵，视千石以下；宋、齐之时，以为散职；梁于九嫔之下，置五职、三职，才人位列三职，比驸马都尉；唐承隋制，才人五人，正五品。〕太宗崩，武氏随众感业寺为尼。〔长安志曰：贞观二十三年五月，太宗上仙，其年即以安业坊济度尼寺为灵宝寺，尽度太宗嫔御为尼以处之。程大昌曰：以通鉴及长安志及吕大防长安图参定，通鉴言武氏在感业寺，长安志在安业寺，惟此差不同。然志能言寺之位置及始末，则安业者是也。〕忌日，上诣寺行香，见之，武氏泣，上亦泣。王后闻之，阴令武氏长发，〔长，知两翻。〕劝上内之后宫，欲以间淑妃之宠。〔间，古苋翻。〕武氏巧慧，多权数，初入宫，卑辞屈体以长发，〔长，知两翻。〕劝上内之后宫，欲以间淑妃之宠。〔间，古苋翻。〕武氏巧慧，多权数，初入宫，卑辞屈体以事后；后爱之，数称其美于上。〔数，所角翻。〕未几大幸，〔几，居岂翻。〕拜为昭仪，后及淑妃宠皆衰，更相与共谮之，上皆不纳。昭仪欲追赠其父而无名，故托以褒赏功臣，〔【章：十二行本「臣」下有「徧赠屈突通等」六字；乙十一行本同；孔本同；退斋校同。】〕而武士彟预焉。〔为废皇后、淑妃张本。彟，一虢翻。〕

     乙丑，上幸凤泉汤；〔凤泉汤在岐州郿县。〕乙〔【章：十二行本「乙」作「己」；乙十一行本同；孔本同；张校同。】〕巳，还万年宫。

     夏，四月，大食发兵击波斯，〔波斯国居达遏水之西，距京师万五千里而嬴，东与吐火罗、康接，北邻突厥可萨部，西南皆濒海。其先波斯匿王，大月氏别裔，王因以姓，又以为国号。杜佑曰：波斯国即条支之故地，大月氏之别种，其先有波斯匿王，因以为号。大食本波斯地，隋大业中，有波斯国人牧于俱纷摩地，山有兽，言曰：「山西三穴有利兵，黑质而白文，得之者王，」走视，如言。石文言当反，乃诡众裒亡命于恒曷水，劫商旅，保西鄙自王，移黑石宝之，国人往讨，皆大败而还，于是遂强。〕杀波斯王伊嗣侯，伊嗣侯之子卑路斯奔吐火罗。大食兵去，吐火罗发兵立卑路斯为波斯王而还。

     闰月，丙子，以处月部置金满州。〔其地近古轮台，属北庭都护府。〕

     丁丑，夜，大雨，山水涨溢，冲玄武门；〔此万年宫之玄武门也。唐离宫诸门，盖略仿宫城之制。〕宿卫士皆散走。右领军郎将薛仁贵曰：〔唐制：自左、右卫至左、右金吾卫，其属各有左、右中郎将府，有中郎将及左郎将、右郎将。将，即亮翻。〕「安有宿卫之士，天子有急而敢畏死乎！」乃登门桄大呼以警宫内。〔桄，枯黄翻，门前横木也。呼，火故翻。〕上遽出乘高，俄而水入寝殿，水溺卫士及麟游居人，〔隋文帝于岐州之北置仁寿宫。大业初，置普润县。义宁二年，于宫获白麟，因分普润于宫置麟游县。仁寿宫，唐改为九成宫，又改曰万年宫。溺，奴狄翻。〕死者三千余人。

     壬辰，新罗女王金真德卒，诏立其弟春秋为新罗王。

     六月，丙午，恒州大水，呼沱溢，漂溺五千三百家。〔恒，户登翻。沱，徒何翻。〕

     中书令柳奭以王皇后宠衰，内不自安，请解政事；癸亥，罢为吏部尚书。

     秋，七〔【章：十二行本「七」作「九」；乙十一行本同；孔本同；退斋校同。】〕月，丁酉，车驾至京师。

     戊戌，上谓五品以上曰：「顷在先帝左右，见五品以上论事，或仗下面陈，〔唐制：常朝诸卫皆立仗，仗下宰执、谏官奏事。〕或退上封事，终日不绝；〔上，时掌翻。〕岂今日独无事邪，何公等皆不言也﹖」

     冬，十月，雇雍州四万一千人筑长安外郭，三旬而毕。〔雇者，以钱若物酬其功庸，不徒役其力也。雍，于用翻。〕癸丑，雍州参军薛景宣上封事，言：「汉惠帝城长安，寻晏驾；〔事见十二卷汉惠帝三年、五年。上，时掌翻；下同。〕今复城之，〔复，扶又翻。〕必有大咎。」于志宁等以景宣言涉不顺，请诛之。上曰：「景宣虽狂妄，若因上封事得罪，恐绝言路。」遂赦之。

     高丽遣其将安固将高丽、靺鞨兵击契丹；〔丽，力知翻。将，即亮翻。靺鞨，音末曷。契，欺讫翻，又音吃。〕松漠都督李窟哥御之，大败高丽于新城。〔窟，苦骨翻。败，补迈翻。〕

     是岁大稔，洛州粟米斗两钱半，徤米斗十一钱。〔徤，音庚，稻之不黏者。〕

     王皇后、萧淑妃与武昭仪更相谮诉，〔更，工衡翻。〕上不信后、淑妃之语，独信昭仪。后不能曲事上左右，母魏国夫人柳氏及舅中书令柳奭入见六宫，又不为礼。武昭仪伺后所不敬者，〔伺，相吏翻。〕必倾心与相结，所得赏赐分与之。由是后及淑妃动静，昭仪必知之，皆以闻于上。

     后宠虽衰，然上未有意废也。会昭仪生女，后怜而弄之，后出，昭仪潜扼杀之，覆之以被。〔覆，敷又翻。〕上至，昭仪阳欢笑，发被观之，女已死矣，即惊啼。问左右，左右皆曰：「皇后适来此。」上大怒曰：「后杀吾女！」昭仪因泣数其罪。〔数，所具翻。〕后无以自明，上由是有废立之志。又畏大臣不从，乃与昭仪幸太尉长孙无忌第，酣饮极驩，席上拜无忌宠姬子三人皆为朝散大夫，〔朝，直遥翻。散，悉亶翻。〕仍载金宝缯锦十车以赐无忌。上因从容言皇后无子以讽无忌，〔从，千容翻。〕无忌对以他语，竟不顺旨，上及昭仪皆不悦而罢。昭仪又令母杨氏诣无忌第，屡有祈请，无忌终不许。礼部尚书许敬宗亦数劝无忌，无忌厉色折之。〔上于无忌官庶櫱又有横赐，意可知矣，无忌欲格其非心，则辞而不受可也。为无忌得罪张本。数，所角翻。折，之舌翻。〕

     六年〔（乙卯、六五五）〕

     春，正月，壬申朔，上谒昭陵；甲戌，还宫。

     己丑，巂州道行军总管曹继叔破胡丛、显养、车鲁等蛮于斜山，拔十余城。〔胡丛，剑山招讨使所领五部落之一也；显养、车鲁亦各蛮种。「车鲁」，新书作「东鲁」。巂，音髓。〕

     庚寅，立皇子弘为代王，贤为潞王。

     高丽与百济、靺鞨连兵，侵新罗北境，取三十三城；新罗王春秋遣使求援。〔使，疏吏翻。〕二月，乙丑，遣营州都督程名振、左卫中郎将苏定方发兵击高丽。〔将，即亮翻。〕

     夏，五月，壬午，名振等渡辽水，高丽见其兵少，开门渡贵端水逆战，〔按旧书程名振传，贵端水当在新城西南。少，诗沼翻。〕名振等奋击，大破之，杀获千余人，焚其外郭及村落而还。

     癸未，以右屯卫大将军程知节为葱山道行军大总管，〔葱山即葱岭。〕以讨西突厥沙钵罗可汗。

     壬辰，以韩瑗为侍中，〔瑗，于眷翻。〕来济为中书令。

     六月，武昭仪诬王后与其母魏国夫人柳氏为厌胜，〔厌，于叶翻，又一琰翻。考异曰：旧传云：「后惧不自安，密与母柳氏求巫祝胜，事发，故废。」今从实录。〕敕禁后母柳氏不得入宫。秋，七月，戊寅，贬吏部尚书柳奭为遂州刺史。奭行至扶风，〔武德元年，分岐山置湋川县，取湋水为名；贞观八年，更名扶风，属岐州。九域志：县在州东八十里。〕岐州长史于承素希旨奏奭漏泄禁中语，复贬荣州刺史。〔荣州，汉南安江阳之地，隋为大牢县，属资州，武德元年，分置荣州。复，扶又翻。〕

     唐因隋制，后宫有贵妃、淑妃、德妃、贤妃皆视一品。上欲特置宸妃，以武昭仪为之，韩瑗、来济谏，以为故事无之，乃止。〔考异曰：唐历在此年四月，今据实录。四月，韩瑗、来济未为侍中、中书令。唐历又云：「瑗、济谏，帝不从。」按立武后诏书，犹云昭仪武氏。然则未尝为宸妃也。今从会要。〕

     中书舍人饶阳李义府为长孙无忌所恶，〔恶，乌路翻。〕左迁壁州司马。〔武德八年，析巴州始宁县地置壁州。〕敕未至门下，义府密知之，问计于中书舍人幽州王德俭，德俭曰：「上欲立武昭仪为后，犹豫未决者，直恐宰臣异议耳。君能建策立之，则转祸为福矣。」义府然之，是日，代德俭直宿，叩合上表，请废皇后王氏，立武昭仪，以厌兆庶之心。〔厌，于叶翻。〕上悦，召见，与语，赐珠一斗，留居旧职。昭仪又密遣使劳勉之，〔使，疏吏翻。劳，力到翻。〕寻超拜中书侍郎。〔考异曰：旧传云：「高宗将立武后，义府密申謟赞，擢拜中书侍郎、同中书门下三品、监修国史，赐爵广平县男。」新书本纪、年表皆云「是岁七月，义府为中书侍郎参知政事。」实录但云「超拜中书侍郎」。宰辅图：「十一月，自中书侍郎参知政事。」今从之。〕于是卫尉卿许敬宗、御史大夫崔义玄、中丞袁公瑜皆潜布腹心于武昭仪矣。

     乙酉，以侍中崔敦礼为中书令。

     八月，尚药奉御蒋孝璋员外特置，仍同正员。〔尚药局奉御，员二人，掌合和御药及诊候方脉之事。〕员外同正自孝璋始。

     长安令裴行俭闻将立武昭仪为后，以国家之祸必自此始，与长孙无忌、褚遂良私议其事。袁公瑜闻之，以告昭仪母杨氏，行俭坐左迁西州都督府长史。〔唐制：长安、万年、河南、洛阳、太原、晋阳六县，谓之京县。京县令，正五品上。西州，中都督府；中都督府长史亦正五品上。但从辇毂下出佐边州，故为左迁。〕行俭，仁基之子也。〔裴仁基，隋将，归李密，为王世充所杀。〕

     九月，戊辰，以许敬宗为礼部尚书。

     上一日退朝，〔朝，直遥翻。〕召长孙无忌、李绩、于志宁、褚遂良入内殿。遂良曰：「今日之召，多为中宫，上意既决，逆之必死。太尉元舅，司空功臣，不可使上有杀元舅及功臣之名。遂良起于草茅，无汗马之劳，致位至此，且受顾托，不以死争之，何以下见先帝！」绩称疾不入。无忌等至内殿，上顾谓无忌曰：「皇后无子，武昭仪有子，今欲立昭仪为后，何如﹖」遂良对曰：「皇后名家，先帝为陛下所娶。〔为，于伪翻。〕先帝临崩，执陛下手谓臣曰：『朕佳儿佳妇，今以付卿。』此陛下所闻，言犹在耳。皇后未闻有过，岂可轻废！臣不敢曲从陛下，上违先帝之命！」上不悦而罢。明日又言之，遂良曰：「陛下必欲易皇后，伏请妙择天下令族，何必武氏。武氏经事先帝，众所具知，天下耳目，安可蔽也。万代之后，谓陛下为如何！愿留三思！臣今忤陛下，罪当死。」〔忤，五故翻。〕因置笏于殿阶，解巾叩头流血曰：「还陛下笏，乞放归田里。」上大怒，命引出。昭仪在帘中大言曰：「何不扑杀此獠！」无忌曰：「遂良受先朝顾命，有罪不可加刑。」〔扑，弼角翻，又普木翻。獠，鲁皓翻。朝，直遥翻。顾，音古。考异曰：唐历云：「无忌等将入，遂良曰：『今者多为中宫事，遂良欲谏，何如﹖』无忌曰：『公但极言，无忌接公。』及入，上再三顾无忌曰：『莫大之罪，无绝嗣。皇后无子，今欲废之，立武士彟女，何如﹖』无忌曰：『自贞观二十三年后，先朝托付遂良，望陛下问其可否﹖』」按如此则是无忌卖遂良也。今不取。〕于志宁不敢言。

     韩瑗因间奏事，〔间，古苋翻。〕涕泣极谏，上不纳。明日又谏，悲不自胜，〔胜，音升。〕上命引出。瑗又上疏谏曰：「匹夫匹妇，犹相选择，况天子乎！皇后母仪万国，善恶由之，故嫫母辅佐黄帝，〔汉书古今人表：幠母，黄帝妃，生仓林。师古曰：幠，音谟；即嫫母也。何承天纂文曰：嫫母，丑人也，黄帝爱幸之。嫫，音谟。〕妲己倾覆殷王，〔妲己，有苏氏之美女，纣爱之，唯妲己之言是从，卒以亡殷。妲，当割翻。〕诗云：『赫赫宗周，裒姒灭之。』〔诗小雅正月之辞。韩瑗之意，谓嫫母以丑而佐黄帝有天下，妲己、褎姒以美艳而亡殷、周，女在德不在色也。〕每览前古，常兴叹息，不谓今日尘黩圣代。作而不法，后嗣何观！〔左传，曹刿谏鲁庄公之辞。〕愿陛下详之，无为后人所笑！使臣张：「臣」下脱「言」字。】〕有以益国，葅醢之戮，臣之分也！〔分，扶问翻。〕昔吴王不用子胥之言而麋鹿游于姑苏。〔汉伍被曰：昔子胥谏吴王，吴王不用，乃曰，「臣今见麋鹿游于姑苏之台也。」师古曰：姑苏，因山为台名，西南去吴国二十五里。范成大吴郡志曰：姑苏台在姑苏山。旧图经云：在吴县西三十里。续图经云：三十五里。史记正义曰：在吴兴西南三十里，横山西北麓姑苏山上。〕臣恐海内失望，棘荆生于阙庭，宗庙不血食，期有日矣！」来济上表谏曰：「王者立后，上法乾坤，必择礼教名家，幽闲令淑，副四海之望，称神祇之意。是故周文造舟以迎太姒，而兴关雎之化，百姓蒙祚；〔太姒，文王之妃也。诗云：文定厥祥，亲迎于渭，造舟为梁，不显其光。太姒佐文王以兴王业，故关雎美其德。称，尺证翻。造，七到翻。〕孝成纵欲，以婢为后，使皇统亡绝，社稷倾沦。〔事见汉成帝纪。〕有周之隆既如彼，大汉之祸又如此，惟陛下详察！」上皆不纳。〔褚遂良、韩瑗、来济言皆痛切。此时去贞观未远，士大夫敢言之气未衰，自三人者得罪，在朝之臣唯承武后风旨，安能言人所难言哉！〕

     他日，李绩入见，〔见，贤遍翻。〕上问之曰：「朕欲立武昭仪为后，遂良固执以为不可。遂良既顾命大臣，事当且已乎﹖」对曰：「此陛下家事，何必更问外人！」〔自李绩有是言，李林甫袭取之以成明皇杀三子之祸。德宗舒王之议亦祖此说，微李泌，东宫殆哉！〕上意遂决。许敬宗宣言于朝曰：「田舍翁多收十斛麦，尚欲易妇；况天子欲立后，何豫诸人事而妄生异议乎！」〔以田舍翁况天子，许敬宗之事君，不敬莫大乎是！朝，直遥翻。〕昭仪令左右以闻。庚午，贬遂良为潭州都督。〔潭州，在京师南二千四百四十五里。〕

