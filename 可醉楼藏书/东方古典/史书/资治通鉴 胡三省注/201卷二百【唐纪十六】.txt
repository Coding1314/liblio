卷第二百【唐纪十六】起旃蒙单阏（乙卯）十月，尽玄黓淹茂（壬戌）七月，凡六年有奇。

     高宗天皇大圣大弘孝皇帝上之下

     永徽六年〔（乙卯、六五五）〕

     冬，十月，己酉，下诏称：「王皇后、萧淑妃谋行鸩毒，废为庶人，母及兄弟，并除名，流岭南。」许敬宗奏：「故特进赠司空王仁佑告身尚存，使逆乱余孽犹得为荫，〔唐制：凡受官者皆给以符，谓之告身。司空，正一品。凡三品以上，荫及曾孙。〕并请除削。」从之。

     乙卯，百官上表请立中宫，〔上，时掌翻；下同。〕乃下诏曰：「武氏门着勋庸，地华缨黻，往以才行选入后庭，〔行，下孟翻。〕誉重椒闱，德光兰掖。朕昔在储贰，特荷先慈，常得侍从，弗离朝夕，〔荷，下可翻。从，才用翻。离，力智翻。〕宫壶之内，恒自饬躬，〔恒，户登翻。〕嫔嫱之间，未尝迕目，〔嫱，慈良翻，妇官也。迕，五故翻。逆而视之，谓之迕目。〕圣情鉴悉，每垂赏叹，遂以武氏赐朕，事同政君，〔政君，事见二十七卷汉宣帝甘露三年。〕可立为皇后。」

     丁巳，赦天下。是日，皇后上表称：「陛下前以妾为宸妃，韩瑗、来济面折庭争，〔事见上卷上年。珇，污眷翻。折，之舌翻。争，读曰诤。〕此既事之极难，岂非深情为国，〔为，于伪翻。〕乞加褒赏。」上以表示瑗等，瑗等弥忧惧，屡请去位，上不许。

     十一月，丁卯朔，临轩命司空李绩赍玺绶册皇后武武氏。〔玺，斯氏翻。绶，音受。〕是日，百官朝皇后于肃义门。

     故后王氏，故淑妃萧氏，并囚于别院，上尝念之，间行至其所，〔间，古观翻。〕见其室封闭极密，惟窍壁以通食器，恻然伤之，呼曰：「皇后、淑妃安在﹖」王氏泣对曰：「妾等得罪为宫婢，何得更有尊称！」〔称，尺证翻。〕又曰：「至尊若念畴昔，使妾等再见日月，乞名此院为回心院。」上曰：「朕即有处置。」〔处，昌吕翻。〕武后闻之，大怒，遣人杖王氏及萧氏各一百，断去手足，捉〔【章：十二行本「捉」作「投」；乙十一行本同；孔本同；张校同。】〕酒瓮中，曰：「令二妪骨醉！」〔断，丁管翻。去，羌吕翻。妪，威遇翻。〕数日而死，又斩之。王氏初闻宣敕，再拜曰：「愿大家万岁！昭仪承恩，死自吾分。」淑妃骂曰：「阿武妖猾，乃至于此！愿他生我为猫，阿武为鼠，生生扼其喉。」由是宫中不畜猫。〔分，扶问翻，妖，于乔翻。畜，吁玉翻。〕寻又改王氏姓为蟒氏，〔蟒，莫朗翻。蛇最大者曰蟒。〕萧氏为枭氏。〔枭，古尧翻。〕武后数见王、萧为祟，被发沥血如死时状。后徙居蓬莱宫，复见之，〔数，所角翻。祟，虽遂翻。复，扶又翻。大明宫接西内，宫城之东忠曰东内，本永安宫，贞观八年置，九月，更名大门宫，以备太上皇清暑。后高宗以风痹，厌西内湫湿，龙朔三年始大兴葺，曰蓬莱宫。〕故多在洛阳，终身不归长安。

     己巳，许敬宗奏曰：「永徽爰始，国本未生，权引彗星，越升明两。〔易离卦大象曰：明两作离，大人以继明照四方。彗，祥岁翻。〕近者元妃载诞，正胤降神，〔言代王弘，武后之子，当立。〕重光日融，爝晖宜息。〔崔豹古今注曰：汉文（﹖）帝为太子，乐人歌四章以赞太子之德：一曰日重光，二曰月重轮，三曰星重晖，四曰海重润。庄子曰：日月出矣而爝火不息，其于光也不亦难乎！重，直龙翻。爝，即略翻。〕安可反植枝干，久易位于天庭；倒袭裳衣，使违方于震位！〔震，长子也，以守社稷宗庙，为祭主也。〕又，父子之际，人所难言，〔汉武帝语田千秋之辞。〕事或犯鳞，必婴严宪，〔骊龙颔下有逆鳞径尺，婴之则死；谕人主之威不可犯也。〕煎膏染鼎，臣亦甘心。」上召见，问之，对曰：「皇太子，国之本也，本犹未正，万国无所系心。且在东宫者，所出太微，今知国家已有正嫡，必不自安。窃位而怀自疑，恐非宗庙之福，愿陛下熟计之。」上曰：「忠已自让。」对曰：「能为太伯，愿速从之。」

     西突厥颉苾达设数遣使请兵讨沙钵罗可汗。〔厥，九勿翻。数，所角翻。使，疏吏翻。可，从刊入声。汗，音寒。〕甲戌，遣丰州都督元礼臣册拜颉苾达度设为可汗，礼臣至碎叶城，〔自弓月城过思浑川，渡伊丽河至碎叶界，又西行千里至碎叶城，属焉耆都督府界。〕沙钵罗发兵拒之，不得前。颉苾达度设部落多为沙钵罗所并，余众寡弱，不为诸姓所附，礼臣竟不册拜而归。

     中书侍郎李义府参知政事。义府容貌温恭，与人语，必嬉怡微笑，而狡险忌克，故时人谓义府笑中有刀；又以其柔而害物，谓之李猫。

     显庆元年〔（丙辰、六五六）〕

     春，正月，辛未，以皇太子忠为梁王、梁州刺史；立皇后子代王弘为皇太子，生四年矣。忠既废，官属皆惧罪亡匿，无敢见者；右庶子李安仁独候忠，泣涕拜辞而去。安仁，纲之孙也。〔李纲着节于隋、唐之间。〕

     壬申，赦天下，改元。

     二月，辛亥，赠武士彟司徒，赐爵周国公。〔彟，一虢翻。〕

     三月，以度支侍郎杜正伦为黄门侍郎、同三品。〔显庆元年，改户部为度支。度，徒洛翻。〕

     夏，四月，壬子，矩州人谢无灵举兵反，〔矩州诸蛮亦东谢蛮之种落。武德四年置矩州。〕黔州都督李子和讨平之。〔黔，音琴。〕

     己未，上谓侍臣曰：「朕思养人之道，未得其要，公等为朕陈之！」〔为，于伪翻。〕来济对曰：「昔齐桓公出游，见老而饥寒者，命赐之食，老人曰：『愿赐一国之饥者。』赐之衣，曰：『愿赐一国之寒者。』公曰：『寡人之廪府安足以周一国之饥寒！』老人曰：『君不夺农时，则国人皆有余食矣！不夺蚕要，则国人皆有余衣矣！』故人君之养人，在省其征役而已。今山东役丁，岁别数万，役人则人大劳，取庸则人大费。臣愿陛下量公家所须外，余悉免之。」〔量，音良。〕上从之。

     六月，辛亥，礼官奏停太祖、世祖配祀，〔高祖受禅，追尊祖虎曰景皇帝，庙号太祖；考昺曰元皇帝，庙号世祖。〕以高祖配昊天于圜丘，太宗配五帝于明堂；〔武德初，立圜丘坛于明德门外道东二里，坛制四成，各广八尺一寸，下成广二十丈，再成广十五丈，三成广十丈，四成广五丈。每祀，则昊天上帝及配帝设位于平座，藉用笹秸，器用陶匏，五方上帝、日月、内官、中官、外官及众星，并皆从祀。其五方帝及日月七座，在坛之第二等内；五星已下官五十五座，在坛之第三等；二十八宿已下官一百三十五座，在坛之第四等；外官一百二十二座，在坛下外壝之内；众星三百六十座，在外壝之外。以景帝配圜丘，元帝配明堂。〕从之。

     秋，七月，乙丑，西洱蛮酋长杨栋附、显和蛮酋长王郎祁、郎&#8231;〔【章：十二行本「郎」作「罗」；乙十一行本同。】〕昆、、盘四州酋长王伽冲等帅众内附。〔州本西宁州，武德七年，分南宁州二县置，贞观八年，更名州。其地北接昆州，晋梁水郡地也。盘州本西平州，武德四年置，贞观八年，更名，晋兴古郡地也。洱，乃吏翻。酋，慈由翻。帅，读曰率。〕

     癸未，以中书令崔敦礼为太子少师、同中书门下三品。

     八月，丙申，固安昭公崔敦礼薨。〔谥法：容仪恭美曰昭；昭德有劳曰昭。〕

     辛丑，葱山道行军总管程知节击西突厥，与歌逻、〔【章：十二行本「逻」下有「禄」字；乙十一行本同；孔本同；退斋校同。】〕处月二部战于榆慕谷，〔处月、处密、姑苏、歌逻禄、弩失毕五姓之众，贺鲁为叶护时所统也。据新书，歌逻禄即葛逻禄也。「榆慕谷」，旧书本纪作「榆幕谷」。〕大破之，斩首千余级，副总管周智度攻突骑施、处木昆等部于咽城，拔之，〔西突厥咄陆五啜，处木昆律突骑施皆一啜也。据新书，咽城即处木昆所居。处，昌吕翻。〕斩首三万级。

     乙巳，龟兹王布失毕入朝。〔龟兹，音丘慈。朝，直遥翻。〕

     李义府恃宠用事。洛州妇人淳于氏，美色，系大理狱，义府属大理封丞毕正义枉法出之，〔属，之欲翻。〕将纳为妾，大理卿段宝玄疑而奏之。上命给事中刘仁轨等鞫之，义府恐事泄，逼正义自缢于狱中。〔缢，于计翻。〕上知之，原义府罪不问。

     侍御史涟水王义方欲奏弹之，〔涟水，旧曰襄贲，置东海郡。东魏改曰海安郡。隋开皇初，废郡，改襄贲曰涟水，属海州，唐属泗水。涟，音连。〕先白其母曰：「义方为御史，视奸臣不纠则不忠，纠之则身危而忧及于亲为不孝，二者不能自决，柰何﹖」母曰：「昔王陵之母，杀身以成子之名。〔事见九卷汉高帝元年。〕汝能尽忠以事君，吾死不恨！」义方乃奏：「义府于辇毂之下，擅杀六品寺丞；〔唐六典：大理寺丞，从六品上。〕就云正义自杀，亦由畏义府威，杀身以灭口。如此，则生杀之威，不由上出，渐不可长，请更君勘当！」〔长，知两翻。当，丁浪翻。〕于是对仗，叱义府令下；义府顾望不退。义方三叱，上既无言，义府始趋出，义方乃读弹文。上释义府不问，而谓义方毁辱大臣，言辞不逊，贬莱州司户。

     九月，〔【章：十二行本「月」下有「庚辰」二字；乙十一行本同。】〕括州暴风，海溢，溺四千余家。〔新志：处州本括州永嘉郡，时兼有永嘉之地，上元元年，始析置温州。〕

     冬，十一月，丙寅，生羌酋长浪我利波等帅众内附，以其地置柘、栱二州。〔柘州，蓬山郡。栱州，以钵南伏浪恐部置，皆属松州都督府。宋白曰：柘州以开拓为称，音达各翻。〕

     十二月，程知节引军至鹰婆川，还西突厥二万骑，别部鼠尼施等二万余骑继至，〔鼠尼施，咄陆五啜之一也，居鹰婆川，后置鹰婆都督府。婆，素何翻。〕前军总管苏定方帅五旦骑驰往击之，西突厥大败，追奔二十里，杀获千五百余人，获马及器械，绵亘山野，不可胜计。〔胜，音升。〕副大总管王文度害其功，言于知节曰：「今兹虽云破贼，官军亦有死伤，乘危轻脱，乃成败之法耳，何急而为此！自今常结方陈，置辎重在内，〔陈，读曰阵。重，直用翻。〕遇贼则战，此万全策也。」又矫称别得旨，以知节恃勇轻敌，委文度为之节制，遂收军不许深入。士卒终日跨马，被甲结陈，不胜疲顿，〔被，皮义翻；下同。陈，读曰阵。胜，音升。〕马多瘦死。定方言于知节曰：「出师欲以讨贼，今乃自守，坐自困敝，若遇贼必败；懦怯如此，何以立功！且主上以公为大将，〔将，即亮翻。〕岂可更遣军副专其号令，事必不然。请囚文度，飞表以闻。」知节不从。

     至恒笃城，〔新书作「怛笃城」。有群胡归附，文度曰：「此属伺我旋师，还复为贼，〔伺，相吏翻。复，扶又翻。〕不如尽杀之，取其资财。」定方曰：「如此乃自为贼耳，何名伐叛！」文度竟杀之，分其财，独定方不受。师旋，文度坐矫诏当死，特除名；知节亦坐逗遛追贼不及，减死免官。

     是岁，以太常卿驸马都尉高履行为益州长史。〔高履行尚太宗女东阳公主。〕

     韩瑗上疏，为褚遂良讼冤曰：〔上，时掌翻。为，于伪翻。〕「遂良体国忘家，捐身徇物，风霜其操，铁石其心，社稷之旧臣，陛下之贤佐。无闻罪状，斥去朝廷，内外甿黎，咸嗟举措。〔论语：孔子曰：「举直错诸枉则民服，举枉曾诸直则民不服。」〕臣闻晋武弘裕，不贻刘毅之诛；〔事见八十一卷太康三年。〕汉祖深仁，无恚周昌之直。〔注已见前。恚，于避翻。〕而遂良被迁，已经寒暑，违忤陛下，其罚塞焉。〔忤，五故翻。〕塞，悉则翻。〕伏愿缅鉴无辜，〔缅，远也。〕稍宽非罪，俯矜微款，以顺人情。」上谓瑗曰：「遂良之情，朕亦知之。然其悖戾好犯上，〔悖，蒲内翻，又蒲没翻。好，呼到翻。〕故以此责之，卿何言之深也！」对曰：「遂良社稷忠臣，为谗谀所毁。昔微子去而殷国以亡，〔殷纣暴虐日甚，微子抱乐器以奔周。武王乃告诸侯曰：「殷有重罪，不可不伐。」遂伐纣，灭之。〕张华存而纲纪不乱。〔事见八十二卷至八十三卷。〕陛下无故弃逐旧臣，恐非国家之福！」上不纳。瑗以言不用，乞归田里；上不许。

     刘洎之子讼其父冤，称贞观之末，为褚遂良所谮而死，〔事见一百九十八卷贞观十九年。洎，其冀翻。〕李义府复助之。〔复，扶又翻。〕上以问近臣，众希义府之旨，皆言其在。给事中长安乐彦玮独曰：「刘洎大臣，人主暂有不豫，岂得遽自比伊、霍！今雪洎之罪，谓先帝用刑不当乎﹖」〔当，不浪翻。〕上然其言，遂寝其事。

     二年〔（丁巳、六五七）〕

     春，正月，癸巳，分哥逻禄部置阴山、太漠二都督府。〔以谋落部置阴山府，以炽侯部置大漠府，俱属北庭都护府。逻，郎佐翻。〕

     闰月，壬寅，上行幸洛阳。

     庚戌，以左屯卫将军苏定方为伊丽道行军总管，〔伊丽河，一名帝帝河。〕帅燕然都护渭南任雅相、〔燕然都护府在黄河北，北至阴山七十里，至回纥界七百里，去京师二千七百里；龙朔三年改曰瀚海都督府，总章二年，改为安北大都护府。杜佑曰：后为中受降城，南去朔方千三百余里。后魏于渭南置渭南郡，隋废为县，属京兆。帅，读曰率。燕，因肩翻。任，音壬。相，息亮翻。〕副都护萧嗣业发回纥等兵，自北道讨西突厥沙钵罗可汗。嗣业，巨之子也。〔萧巨见一百八十一卷隋炀帝大业六年。〕

     初，右卫大将军阿史那弥射及族兄左屯卫大将军步真，皆西突厥酋长，〔酋，慈由翻。长，知两翻。〕太宗之世，帅众来降；〔弥射，室点密可汗五世孙，世为莫贺咄叶护，贞观中，遣使立为可汗。族兄步真谋杀弥射而自立，弥射不能国，即入朝，步真遂自立为咄陆叶护，众不厌，去之，因亦与族人入朝。帅，读曰率。降，户江翻。〕至是，诏以弥射、步真为流沙安抚大使，〔考异曰：旧西突厥咄陆传：「咄陆可汗泥熟，父莫贺设，贞观七年，遣鸿胪少卿刘善因册为吞阿妻状奚利苾咄陆可汗。明年，泥熟卒，弟同娥设立，为咥利失可汗。」弥射传云：「弥射者，室点密可汗五代孙也，世统十姓部落，在本蕃为莫贺咄叶护，贞观六年，诏遣鸿胪少卿刘善因就蕃立为奚利邲咄陆可汗。其族兄步真欲自立，谋杀弥射，弥射既与步真有隙，以贞观十三年，率所部处月，处密部落入朝。其后步真遂自立为咄陆叶护，部落不服，步真复携家属入朝。弥射后从太宗征高丽有功，封平襄县伯，显庆二年，转右武卫大将军。」新传略同。今欲以咄陆、弥射为二人，则事多相类；以为一人，则事又相违，疑不能明，故但云西突厥酋长。余按弥射为咄陆可汗，唐所册也；步真为咄陆叶护，自称也。咄陆之号虽同，而可汗、叶护，位之尊卑有异，不必泥咄陆之号而传疑，而弥射、步真实二人也。余前注所引者新传也，其辞略，考异所引者旧传也，其辞详，大略同也。又参考新、旧书，刘善因册可汗事，与通鉴有六年、七年之差，而新、旧书可汗号有「娄拔」、「妻状」之差，旧书又多一「奚」字，而贞观中立弥射为奚利邲咄陆可汗，则新、旧书同。详而考之，刘善因册泥孰为奚利邲咄陆可汗，明年而泥孰死，弟同娥设立，为沙钵罗咥利失可汗，又三年而咥利失不为众所归，西部又立欲谷设为乙毗咄陆可汗。二可汗兵争，咥利失、乙毗相继走死他国，而射匮实承之。太宗崩，贺鲁反，而射匮为贺鲁所并。西突厥世次，晓然可考。而新、旧书于弥射传皆云：贞观中，遣刘善因立弥射为奚利邲咄陆可汗。以泥孰传观之，则善因所立者，泥孰也。以弥射传观之，则善因所立者，弥射也。考异所疑，当以此耳。〕自南道招集旧众。

     二月，辛酉，车驾至洛阳宫。

     庚午，立皇子显为周王。壬申，徙雍王素节为郇王。〔雍，于用翻。郇，音荀。〕

     三月，甲辰，以潭州都督褚遂良为桂州都督。〔桂州至京师，水陆路四千七百六十里。〕

     癸丑，以李义府兼中书令。

     夏，五月，丙申，上幸明德宫避暑。上自即位，每日视事；庚子，宰相奏天下无虞，请隔日视事；许之。

     秋，七月，丁亥朔，上还洛阳宫。

     王玄策之破天竺也，〔见上卷贞观二十二年。〕得方士那罗迩娑婆寐以归，〔娑，素何翻。〕自言有长生之术，太宗颇信之，深加礼敬，使合长生药。〔太宗令娑婆寐于金飙门合延年药。合，音合。〕发使四方求奇药异石，又发使诣婆罗门诸国采药。〔使，疏吏翻。〕其言率皆迂诞无实，苟欲以延岁月，药竟不就，乃放还。上即位，复诣长安，〔复，扶又翻。〕又遣归。玄策时为道王友，〔道王元庆，高祖之子。唐诸王府置友一人，从五品下，掌陪侍规讽。〕辛亥，奏言：「此婆罗门实能合长年药，自诡必成，今遣归，可惜失之。」玄策退，上谓侍臣曰：「自古安有神仙！秦始皇、汉武帝求之，疲弊生民，卒无所成，卒，子恤翻。〕果有不死之人，今皆安在！」绩对曰：「诚如圣言。此婆罗门今兹再来，容发衰白，已改于前，何能长生！陛下遣之，内外皆喜。」娑婆寐竟死于长安。

     许敬宗、李义府希皇后旨，诬奏侍中韩瑗、中书令来济与褚遂良潜谋不轨，以桂州用武之地，授遂良桂州都督，欲以为外援。八月，丁卯，瑗坐贬振州刺史，济贬台州刺史，终身不听朝觐。〔台州，汉回浦县地，光武改回浦为章安县。吴孙亮分会稽东部都尉为临海郡，治章安，江左皆因之。隋平陈，废为临海县，属永嘉郡。唐武德四年，分置台州。诸州刺史有朝集，故禁绝二人，不得至京师。振州至京师八千六百六里。台州在京师东南四千一百七十七里。朝，直遥翻。〕又贬褚遂良为爱州刺史，荣州刺史柳奭为象州刺史。〔荣州至京师二千九百七十三里。象州至京师四千九百八十九里。考异曰：唐历：「三月甲辰，贬遂良为桂州都督，奭爱州刺史。」据实录，「奭坐韩瑗又贬象州。」新旧书、唐历皆云爱州，误也。今从实录。〕

     遂良至爱州，上表自陈：〔上，时掌翻。〕「往者濮王、承干交争之际，臣不顾死亡，归心陛下。时岑文本、刘洎奏称『承干恶状已彰，身在别所，其于东宫，不可少时虚旷，〔少，诗沼翻。〕请且遣濮王往居东宫。』臣又抗言固争，皆陛下所见。卒与无忌等四人共定大策。〔事见一百九十七卷贞观十七年。卒，子恤翻。〕及先朝大渐，独臣与无忌同受遗诏。〔见上卷贞观二十三年。朝，直遥翻。〕陛下在草土之辰，不胜哀恸，臣以社稷宽譬，陛下手抱臣颈。臣与无忌区处众事，咸无废阙，数日之间，内外宁谧。力小任重，动罹愆过，蝼蚁余齿，乞陛下哀怜。」表奏，不省。〔胜，音升。处，昌吕翻。省，悉景翻。〕

     己巳，礼官奏：「四郊迎气，存太微五帝之祀；南郊明堂，废纬书六天之义。其方丘祭地之外，别有神州，亦请合为一祀。」从之。〔欧阳修曰：礼曰，以禋祀祀昊天上帝。此天也，郑玄以为天皇大帝者，北辰耀魄宝也。又曰：兆五帝于四郊，此五行精气之神也，玄以为青帝灵威仰，赤帝赤熛怒，黄帝含枢纽，白帝白招矩，黑帝謟光纪者，五天也。由是有六天之说。唐初贞观礼，冬至祀昊天上帝于圆丘，正月辛日，祀感生帝灵威仰于南郊以祈谷，而孟夏雩于南郊，季春大享于明堂，皆祀五天帝。至高宗时，礼官以谓太史圆丘图，昊天上帝在坛上，而耀魄宝在坛第一等，则昊天上帝非耀魄宝可知。许敬宗与礼官议曰：六天出于纬书，而南郊、圜丘一也，玄以为二物。郊及明堂，本以祭天，而玄皆以为祭太微五帝。传曰：凡祀，启蛰而郊，郊而后耕。故郊祀后稷以祈农事。而玄谓周祭感帝灵威仰，配以后稷，因而祈谷，皆缪说也。由是尽黜玄说。又武德中，冬至及孟夏雩祭皇地祇于方丘，神州地祇于北郊，今亦合为一祀。〕

     辛未，以礼部尚书许敬宗为侍中、兼度支尚书，杜正伦为兼中书令。

     冬，十月，戊戌，上行幸许州。〔许州，汉颍川郡地，东魏立南郑州，后周改许州，因古许国以名州也。至京师一千二百里，至东都四百里。〕乙巳，畋于滍水之南。壬子，至汜水曲。〔滍，直几翻。汜水曲在郑州新郑县界。师古曰：汜，旧音凡，今俗读为祀。〕十二月，乙卯朔，车驾还洛阳宫。

     苏定方击西突厥沙钵罗可汗，〔厥，九勿翻。可，从刊入声。汗，音寒。〕至金山北，先击处木昆部，大破之，其俟斤懒独禄等帅万余帐来降，〔俟，渠之翻。帅，读曰率；下同。降，户江翻。〕定方抚之，发其千骑与俱。

     右领军郎将薛仁贵上言：「泥孰部素不伏贺鲁，〔泥孰部，弩失毕五俟斤之一也。骑，奇寄翻；下同。将，即亮翻；下同。上，时掌翻。〕为贺鲁所破，虏其妻子。今唐兵有破贺鲁诸部得泥孰妻子者，宜归之，仍加赐赉，使彼明知贺鲁为贼而大唐为之父母，则人致其死，不遗力矣。」上从之。孰喜，请从军共击贺鲁。

     定方至曳咥河西，〔曳咥河在伊丽河东。〕沙钵罗帅十姓兵且十万，来拒战。〔咄陆五啜、弩失毕五俟斤，是为西突厥十姓。〕定方令步兵据南原，攒抬外向，〔抬，色角翻。〕自将骑兵陈于北原。〔陈，读曰阵；下布陈同。〕沙钵罗先攻步军，三冲不动，定方引骑兵击之，沙钵罗大败，追奔三十里，斩获数万人；明日，勒兵复进。〔复，扶又翻；下可复同。〕于是胡禄屋等五弩失毕悉众来降，沙钵罗独与处木昆屈律啜数百骑西走。〔降，户江翻。处，昌吕翻。啜，陟劣翻。骑，奇寄翻。〕时阿史那步真出南道，五咄陆部落闻沙钵罗败，皆诣步真降。定方乃命萧嗣业、回纥婆闰将胡兵趋邪罗斯川，〔旧书：贺鲁居多逻斯川，在西州直北一千五百里。此邪罗斯川当在伊丽水之西。咄，当没翻。嗣，祥吏翻。纥，下没翻。趋，读曰趣，音七喻翻。邪，读曰耶。〕追沙钵罗，定方与任雅相将新附之众继之。〔任，音壬。相，息亮翻。将，即亮翻，又音如字。〕会大雪，平地二尺，军中咸请俟晴而行，定方曰：「虏恃雪深，谓我不能进，必休息士马，亟追之可及，若缓之，彼遁逃浸远，不可复追，省日兼功，在此时矣！」乃蹋雪昼夜兼行。所过收其部众，至双河，与弥射、步真合，去沙钵罗所居二百里，布陈长驱，径至其牙帐。〔贺鲁牙帐在金牙山，直石国东北。复，扶又翻。陈，读曰阵。〕沙钵罗与其徒将猎，定方掩其不备，纵兵击之，斩获数万人，得其鼓纛，〔纛，徒到翻，又徒沃翻。〕沙钵罗与其子咥运、伲阎啜等脱走，趣石国。〔咥，徒结翻。啜，陟劣翻。趣，七喻翻。〕定方于是息兵，诸部各归所居，通道路，置邮驿，掩骸骨，问疾苦，画疆埸，复生业，凡为沙钵罗所掠者，悉括还之，十姓安堵如故。乃命萧嗣业将兵追沙钵罗，定方引军还。〔埸，音亦。嗣，祥吏翻。还，从宣翻，又音如字。〕

     沙钵罗至石国西北苏咄城，〔咄，当没翻。〕人马饥乏，遣人赍珍宝入城市马，城主伊沮达官〔沮，子余翻。〕诈以酒食出迎，诱之入，〔诱，音酉。〕闭门执之，送于右国。萧嗣业至石国，石国人以沙钵罗授之。

     乙丑，分酉突厥地置蒙池、昆陵二都护府，〔蒙池都护府居碎叶川西，昆陵都护府居碎叶川东。考异曰：旧书贺鲁传云：「定方行至曳咥河西，贺鲁率胡禄居阙啜等二万余骑，列陈而待。定方率任雅相等与之交战，贼众大败，斩大首领都搭达官等二百余人，贺鲁及阙啜轻骑奔窜，西渡伊丽河，兵马溺死者甚众。弥射进军至伊丽水，处月、处密等部各帅众来降。弥射又进次双河，贺鲁先使步失达官鹌集散卒，据栅拒战，弥射、步真攻之，大溃，又与苏定方攻贺鲁于碎叶水，大破之。」旧书本纪：「三年二月，定方平贺鲁；甲寅，西域平，以其地置蒙池、昆陵二都督府。」据实录，擒贺鲁置二都督皆在此月。本纪又非奏到月日。今从实录。〕以阿史那弥射为左卫大将军、昆陵都护、兴昔亡可汗，择五咄陆部落；阿史那步真为右卫大将军、蒙池都护、继往绝可汗，押五弩失毕部落。遣光禄卿卢承庆持节册命，仍命弥射、步真与承庆据诸姓降者，准其部落大小，位望高下，授刺史以下官。

     丁卯，以洛阳宫为东都，〔唐六典：洛阳宫在东都皇城之北，东西四里一百八十步，南北二里八十五步，周回十三里二百四十一步。〕洛州官吏员品并如雍州。〔雍，于用翻。〕

     是岁，诏：「自今僧尼不得受父母及尊者礼拜，〔尼，女夷翻。〕所司明有法制禁断。」〔有，当作为。断，音短。〕

     以吏部侍郎刘祥道为黄门侍郎，仍知吏部选事。〔选，须绢翻；下同。〕祥道以为：「今选司取士伤滥，每年入流之数，过一千四百，杂色入流，曾不铨简。〔杂色补官者，谓之流外官；入流内叙品，谓之入流。〕即日内外文武官一品至九品，凡万三千四百六十五员，约准三十年，则万三千余人略尽矣。〔即日者，即今日也。〕若年别入流者五百人，〔别，彼列翻。〕足充所须之数。望有厘革。」既而杜正伦亦言入流人太多。上命正伦与祥道详议，而大臣惮于改作，事遂寝。祥道，林甫之子也。〔刘林甫贞观初为吏部侍郎，请四时听选。〕

     三年〔（戊午、六五八）〕

     春，正月，戊子，长孙无忌等上所修新礼；诏中外行之。〔上，时掌翻。〕先是，议者谓贞观礼节文未备，〔先，悉荐翻。〕故命无忌等修之。时许敬宗、李义府用事，所损益多希旨，学者非之。太常博士萧楚材等以为豫备凶事，非臣子所宜言；敬宗、义府深然之，遂焚国恤一篇，由是凶礼遂阙。〔唐制：太常博士从七品上，掌六礼之仪式，本先王之法制，适变随时而损益焉。六礼既阙凶礼，遂为五礼焉。〕

     初，龟兹王布失毕妻阿史那氏与其相那利私通，布失毕不能禁，〔布失毕归国，见上卷永徽元年，龟兹，音丘慈，又音屈佳。〕由是君臣猜阻，各有党与，互来告难。〔难，乃旦翻。〕上两召之，既至，囚那利，遣左领军郎将雷文成送布失毕归国。〔十四卫郎将，正五品上。〕至龟兹东境泥师城，龟兹大将羯猎颠发众拒之，仍遣使降于西突厥沙钵罗可汗。〔使，疏吏翻。〕布失毕据城自守，不敢进。诏左屯卫大将军冑发兵讨之。会布失毕病卒，冑与羯猎颠战，大破之，擒羯猎颠及其党，尽诛之，乃以其地为龟兹都督府。戊申，立布失毕之子素稽为龟兹王兼都督。

     二月，丁巳，上发东都；甲戌，至京师。

     夏，五月，癸未，徙安西都护府于龟兹，以旧安西复为西州都督府，镇高昌故地。〔贞观十四年平高昌，置安西都护府于交河城，今徙于龟兹。〕

     六月，营州都督兼东夷都护程名振、右领军中郎将薛仁贵将兵攻高丽之赤烽镇，拔之，斩首四百余级，捕虏百余人。高丽遣其大将豆方娄帅众三万拒之，名振以契丹逆击，大破之，斩首二千五百级。〔考异曰：旧书仁贵传云：「显庆二年，副程名振经略辽东，破高丽于贵端城；斩首三千级。今从实录。〕

     秋，八月，甲寅，播罗哀獠酋长多胡桑等帅众内附。〔播罗哀，罗窦生獠部落之名。獠，鲁皓翻。酋，慈由翻。长，知两翻。〕

     冬，十月，庚申，吐蕃赞普来请婚。

     中书令李义府有宠于上，诸子孩抱者并列清贵。而义府贪冒无厌，〔冒，莫北翻。厌，于盐翻。〕母、妻及诸子、女伲、卖官鬻狱，其门如市，多树朋党，倾动朝野。〔朝，直遥翻。〕中书令杜正伦每以先进自处，〔处，昌吕翻。〕义府恃恩，不为之下，由是有隙，与义府讼于上前。上以大臣不和，两责之。十一月，乙酉，贬正伦横州刺史，义府普州刺史。正伦寻卒于横州。〔横州，汉广郁高梁之地。晋武帝太康七年，置宁浦郡，梁分置简阳郡。隋置简州，大业废为宁浦县，属郁林郡。唐武德初，复置南简州，贞观八年，更名横州。至京师五千五百三十九里，至东都四千七百五里。普州，汉牛鞞、垫江、资中三县地。后周置安岳县，并置普州。隋废州，以县属资阳郡。唐武二年，复置普州。至京师二千三百六十里，至东都三千二百三里。卒，子恤翻。〕

     阿史那贺鲁既被擒，谓萧嗣业曰：「我本亡虏，为先帝所存，〔事见上卷贞观二十二年。被，皮义翻。〕先帝遇我厚而我负之，今日之败，天所怒也。吾闻中国刑人必于市，愿刑我于昭陵之前以谢先帝。」上闻而怜之。贺鲁至京师，甲午，献于昭陵。敕免其死，分其种落为六都督府，〔以处木昆部为訇延都督府，突骑施索葛莫贺部为嗢鹿都督府，胡禄屋阙部为盐泊都督府，摄舍提暾部为双河都督府，鼠尼施处半部为鹰娑都督府。突厥施阿利施部为洁山都督府。种，章勇翻。〕其所役属诸国皆置州府，西尽波斯，并隶安西都护府。〔四镇都督府，州三十四；西域都督府十六，州七十二。〕贺鲁寻死，葬于颉利墓侧。

     戊戌，以许敬宗为中书令，大理卿辛茂将为兼侍中。

     开府仪同三司鄂忠武公尉迟敬德薨。〔尉，纡勿翻。〕敬德晚年闲居，学延年术，修饰池台，奏清商乐以自奉养，不交通宾客，凡十六年，年七十四，以病终，朝廷恩礼甚厚。

     是岁，爱州刺史褚遂良卒。

     雍州司士许祎与来济善，〔唐雍州士曹，司士参军事，正七品下，掌津梁舟车舍宅工艺。雍，于用翻。祎，吁韦翻。〕侍御史张伦与李义府有怨，吏部尚书唐临奏以祎为江南道巡察使，伦为剑南道巡察使。〔使，疏吏翻。〕是时义府虽在外，皇后常保护之，以临为挟私选授。

     四年〔（己未、六五九）〕

     春，二月，乙丑，免临官。

     三月，壬午，西突厥兴昔亡可汗与真珠叶护战于双河，斩真珠叶护。〔真珠叶护事始上卷永徽四年。〕

     夏，四月，丙辰，以于志宁为太子太师、同中书门下三品；乙丑，以黄门侍郎许圉师参知政事。〔考异曰：旧传云：「二年，同中书门下三品。」新传无年。今从实录。按考异所谓旧传、新传，皆许圉师传也。〕

     武后以太尉赵公长孙无忌受重赐而不助己，〔事见上卷永徽五年。〕深怨之。及议废王后，燕公于志宁中立不言，〔事见上卷永徽六年。燕，因肩翻。〕武后亦不悦。许敬宗屡以利害说无忌，无忌每面折之，敬宗亦怨。〔说，输芮翻。折，之舌翻。〕武后既立，无忌内不自安，后令敬宗伺其隙而陷之。〔伺，相吏翻。〕

     会洛阳人李奉节告太子洗马韦季方、监察御史李巢朋党事．〔洗，悉荐翻。监，古衔翻。〕敕敬宗与辛茂将鞫之。敬宗按之急，季方自刺，不死，〔刺，七亦翻。〕敬宗因诬奏季方欲与无忌构陷忠臣近戚，使权归无忌，伺隙谋反，今事觉，故自杀。上惊曰：「岂有此邪！舅为小人所间，〔间，古苋翻。〕小生疑阻则有之，何至于反！」敬宗曰：「臣始末推究，反状已露，陛下犹以为疑，恐非社稷之福。」〔考异曰：实录：「洛阳人李奉节上封事告太子洗马韦季方、监察御史李巢交通朝贵，有朋党之事。诏敬宗与侍中辛茂将鞫之，敬宗按之甚急，季方事迫，自刺，不死。又搜奉节，得私书，有题与赵师者，遂奏言：『赵师，即无忌也。阴为隐语，欲陷忠良，伺隙谋反。』上惊曰：『岂当有此，或容恶人间构，小生疑阻，至于即反，犹恐不然。』敬宗奏曰：『臣始末推勘，自奉节有赵师之言，又得伪书，是季方所作，即疑无忌欲反。使其潜行构间，斥除忠臣近戚，此计若行，自然权归无忌。踪迹已露，陛下犹有所疑，恐非社稷之福。』」旧无忌传云：「敬宗使人上封事，称监察御史李巢与无忌交通谋反，诏敬宗与茂将鞫之。」唐历、统纪与实录略同。按奉节乃告事之人，推鞫者岂得反搜奉节之家。且与赵师者谁之私书，若是季方书，安得在奉节家！若在奉节家，奉节当执以兴讼，何待搜而后得！又既云赵师是无忌，乃是实与无忌书，何得谓之伪书！实录叙此事殊卤莽，首尾差舛，不可知其详实，故略取大意而已。旧传所云，虽为简径，然高宗初无疑无忌之心，故李弘奉告无忌反，高宗立斩之，何至奉节而独令敬宗鞫之也。且实录在前而详，列传在后而略，故亦未可据也。〕上泣曰：「我家不幸，亲戚间屡有异志，往年高阳公主与房遗爱谋反，〔事见上卷永徽三年。〕今元舅复然，〔复，扶又翻。〕使朕凓见天下之人。兹事若实，如之何﹖」对曰：「遗爱乳臭儿，与一女子谋反，势何所成！无忌与先帝谋取天下，天下服其智；为宰相三十年，〔无忌自贞观初为相，至是三十余年。〕天下畏其威；若一旦窃发，陛下遣谁当之！今赖宗庙之灵，皇天疾恶，因按小事，乃得大奸，实天下之庆也。臣窃恐无忌知季方自刺，窘急发谋，攘袂一呼，〔呼，火故翻。〕同恶云集，必为宗庙之忧。臣昔见宇文化及父述为炀帝所亲任，结以婚姻，委以朝政；述卒，化及复典禁兵，〔卒，子恤翻。复，扶又翻；下宗复同。〕一夕于江都作乱，先杀不附己者，臣家亦豫其祸，于是大臣苏威、裴矩之徒，皆舞蹈马首，唯恐不及，黎明遂倾隋室。〔事见一百八十六卷高祖武德元年。〕前事不远，愿陛下速决之！」上命敬宗更加审察。明日，敬宗复奏曰：「昨夜季方已承与无忌同反，臣又问季方：『无忌与国至亲，累朝宠任，何恨而反﹖』季方答云：『韩瑗尝语无忌云：〔语，牛倨翻。〕「柳奭、褚遂良劝公立梁王为太子，今梁王既废，上亦疑公，故出高履行于外。」〔履行，无忌舅子也，去年出为益州长史。〕自此无忌忧恐，渐为自安之计。后见长孙祥又出，韩瑗得罪，日夜与季方等谋反。』臣参验辞状，咸相符合，请收捕准法。」上又泣曰：「舅若果尔，朕决不忍杀之，〔【章：十二行本「之」下有「若杀之」三字；乙十一行本同；张校同，云无注本亦无。】〕天下将谓朕何，后世将谓朕何！」敬宗对曰：「薄昭，汉文帝之舅也，文帝从代来，昭亦有功，所坐止于杀人，文帝使百官素服哭而杀之，〔事见汉文帝纪。〕至今天下以文帝为明主。今无忌忘两朝之大恩，谋移社稷，其罪与薄昭不可同年而语也。幸而奸状自发，逆徒引服，陛下何疑，犹不早决！古人有言：『当断不断，反受其乱。』〔道家之言。断，丁乱翻。〕安危之机，间不容发。无忌今之奸雄，王莽、司马懿之流也；陛下少更迁延，〔少，诗沼翻。〕臣恐变生肘腋，悔无及矣！」上以为然，竟不引问无忌。戊辰，下诏削无忌太尉及封邑，以为扬州都督，于黔州安置，准一品供给。〔唐六典，膳部郎中：一品食料，每日细白米二升，粳米、梁米各一斗五升，粉一升，油五升，盐一升半，醋三升，蜜三合，粟一斗，梨七颗，苏一合，干枣一升，木橦十根，炭十斤，葱韭豉蒜姜椒之类各有差。每月给羊二十口，猪肉六十斤，鱼三十头各一尺，酒九斗。黔，音琴。〕祥，无忌之从父兄子也，〔从，才用翻。〕前此自工部尚书出为荆州长史，故敬宗以此诬之。

     敬宗又奏：「无忌谋逆，由褚遂良、柳奭、韩瑗构扇而成；奭仍潜通宫掖，谋行鸩毒，于志宁亦党附无忌。」于是诏追削遂良官爵，除奭、瑗名，免志宁官。〔于志宁欲以缄默免祸而卒不免，不若褚遂良无愧于昭陵也。〕遣使发道次兵援送无忌诣黔州。〔使，疏吏翻。〕无忌子秘书监驸马都尉冲等皆除名，流岭表。〔长孙冲尚太宗女长乐公主。〕遂良子彦甫、彦冲流爱州，于道杀之。益州长史高履行累贬洪州都督。〔自大都督长史为远州都督为贬。益州，在京师西南二千三百七十九里，至东都三千二百一十六里。洪州在京师东南三千九十里，至东都二千二百一十一里。考异曰：旧传云三年，误也。今从唐历。〕

     五月，丙申，兵部尚书任雅相、度支尚书卢承庆并参知政事。承庆，思道之孙也。〔卢思道仕于高齐，以文称。任，音壬。相，息亮翻。度，徒洛翻。〕

     凉州刺史赵持满，多力善射，喜任侠，〔喜，许记翻。〕其从母为韩瑗妻，〔从，才用翻；下之从同。〕其舅驸马都尉长孙铨，无忌之族弟也，铨坐无忌，流巂州。〔巂，音髓。〕许敬宗恐持满作难，〔难，乃旦翻。〕诬云无忌同反，〔「诬云」之下，恐脱「与」字。〕驿召至京师，下狱，讯掠备至，终无异辞，曰：「身可杀也，辞不可更！」〔下，遐嫁翻。掠，音亮。更，工衡翻。〕吏无如之何，乃代为狱辞结奏。〔结奏，结其罪而奏之。〕戊戌，诛之，尸于城西，亲戚莫敢视。友人王方翼叹曰：「栾布哭彭越，义也；事见十二卷汉高帝十一年。〕文王葬枯骨，仁也。下不失义，上不失仁，不亦可乎！」乃收而葬之。上闻之，不罪也。方翼，废后之从祖兄也。长孙铨至流所，县令希旨杖杀之。

     六月，丁卯，诏改氏族志为姓氏录。

     初，太宗命高士廉等修氏族志，〔事见一百九十五卷贞观十二年。〕升降去取，时称允当。〔当，丁浪翻。〕至是，许敬宗等以其书不叙武氏本望，奏请改之，乃命礼部郎中孔志约等比类升降，以后族为第一等，其余悉以仕唐官品高下为准，凡九等。于是士卒以军功致位五品，豫士流，时人谓之「勋格」。

     许敬宗议封禅仪，己巳，奏：「请以高祖、太宗俱配昊天上帝，太穆、文德二皇后俱配皇地祇。」从之。

     秋，七月，命御史往高州追长孙恩，象州追柳奭，振州追韩瑗，并枷锁诣京师，仍命州县簿录其家。恩，无忌之族弟也。

     壬寅，命李绩、许敬宗、辛茂将与任雅相、卢承庆更共覆按无忌事。〔考异曰：唐历：是日以台州刺史来济为庭州刺史。按来济与韩瑗事同一体，瑗方下狱，济岂得移官。旧事云，五年徒庭州，近是。〕许敬宗又遣中书舍人袁公瑜等诣黔州，再鞫无忌反状，〔黔，音琴。〕至则逼无忌令自缢。诏柳奭、韩瑗所至斩决。使者杀柳奭于象州。〔考异曰：旧传云：「奭累贬爱州刺史，高宗就爱州杀之。」今从实录。〕韩瑗已死，发验而还。〔发棺而验其尸。还，从宣翻，又如字。考异曰：旧瑗传云：「四年卒官，明年，长孙无忌死，遣使杀之，使至，瑗已死。」褚遂良传：「三年卒官，后二岁追削官爵。」实录或因无忌徙黔州，终言之。然诸书多在此月，盖因实录、年代记云，七月辛未，遣使逼无自缢。按长历，七月丙子朔，无辛未，不可据也。〔籍没三家，近亲皆流岭南为奴婢。常州刺史长孙祥坐与无忌通书，处绞。〔常州在京师东南二千八百四十三里，至东都一千九百八十三里。处，昌吕翻。〕长孙恩流檀州。〔檀州，汉渔阳郡絷奚县地。后魏置安州，后周改曰玄州。隋开皇十六年改檀州，大业初，废州为安乐郡，唐复为檀州。在京师东北二千五百六十七里，至东都一千八百四十四里。考异曰：唐统纪、唐历皆云「长孙恩」，新书云「族弟恩」。统纪、唐历，长孙铨流巂州，县令希旨杀之，在此下。实录，「铨流巂州，许敬宗惧其甥赵特满作难，遂杀持满。」是铨流巂州在前，今从之。〕

     八月，壬子，以普州刺史李义府兼吏部尚书、同中书门下三品。义府既贵，自言本出赵郡，与诸李叙昭穆；〔昭，市招翻。〕无赖之徒藉其权势，拜伏为兄叔者甚众。中李崇德初与同谱，及义府出为普州，即除之。义府闻而衔之，及复为相，〔复，扶又翻。〕使人诬构其罪，下狱，自杀。〔下，遐稼翻。〕

     乙卯，长孙氏、柳氏缘无忌、奭贬降者十三年。高履行贬永州刺史。〔永州旧零陵郡，隋平陈，置永州，在京师南三千二百七十四里，至东都三千六百六十五里。〕于志宁贬荣州刺史，于氏贬者九人。自是政归中宫矣。

     九月，诏以石、米、史、大安、小安、曹、拔汗那、悒怛、疏勒、朱驹半等国置州县府百二十七。〔米国，或曰弥末，或曰弭秣贺，北百里距康国；其王治钵息德城。大安，一曰布豁，又曰捕喝，元魏谓忸密者，东北至小安四百里，西濒乌浒河，治河谧城，即康居小君长罽王故地。小安，一曰东安，曰喝汗，在那密水之阳，东距河二百里许，治喝汗城。曹亦有东、西、中国，东曹居波悉山之阴，汉贰师城槷也，北至石，西至康，东北辽远，皆四百里。西曹者，隋时曹国也，南接史及波览，治瑟底良城。中曹治底真城。拔汗那，即宁远，或曰鏺汗，元魏所谓破洛那，去京师八千里，居西鞬城，在真珠河之北，后分为二：一治呼闷城，一治遏塞城。悒怛国，汉大月氏之种，大月氏为乌孙所夺，西过大宛，击大夏臣之，大夏即吐火罗也；嚈哒，王姓也，后世以姓为国，讹为悒怛。杜佑曰：嚈哒，或云高车之别种，或云大月氏之别种；悒怛亦大月氏别种。如佑所云，则嚈哒、悒怛似是两国。疏勒，一名佉沙，距长安九千里而嬴。悒，音邑。怛，当割翻。〕

     冬，十月，丙午，太子加元服，赦天下。〔太子加元服，其仪备见于新书礼志。〕

     初，太宗疾山东士人自矜门地，婚姻多责资财，命修氏放志例降一等；王妃、主伲皆取勋臣家，不议山东之族。而魏征、房玄龄、李绩家皆盛与为婚，常左右之，〔左右，读曰佐佑。〕由是旧望不减；或一姓之中，更分某房某眷，高下悬隔。李义府为其子求婚不获，恨之，〔为，于伪翻。〕故以先帝之旨，劝上矫其弊。壬戌，诏后魏陇西李宝、太原王琼、荥阳郑温、范阳卢子迁、卢浑、卢辅、清河崔宗伯、崔元孙、前燕博陵崔懿、晋赵郡李楷等子孙，不得自为婚姻。〔燕，因肩翻。〕仍定天下嫁女受财之数，毋得受陪门财。〔陪门财者，女家门望未高，而议姻之家非耦，令其纳财以陪门望。〕然族望为时所尚，终不能禁，或载女窃送夫家，或女老不嫁，终不与异姓为婚。其衰宗落谱，昭穆所不齿者，往往反自称禁婚家，益增厚价。〔厚取陪门之财也。昭，市招翻。〕

     闰月，戊寅，上发京师，令太子监国。太子思慕不已，〔人少则慕父母。〕上闻之，遽召赴行在。戊戌，车驾至东都。〔监，古衔翻。〕

     十一月，丙午，以许圉师为散骑常侍、检校侍中。〔散，悉亶翻。骑，奇寄翻。〕

     思结俟斤都曼帅疏勒、朱俱波、谒般陀三国反，〔新书作「喝盘陀」，或曰「汉陀」，曰「渴馆檀」，亦谓「渴罗陀」；由疏勒西南入剑末谷不忍岭六百里，则其国也；距瓜州四千五百里，直朱俱波西南，距悬度山。俟，渠之翻。帅，读曰率。〕击破于阗。癸亥，以左骁卫大将军苏定方为安抚大使以讨之。〔骁，坚尧翻。使，疏吏翻。〕

     以卢承庆同中书门下三品。

     右领军中郎将薛仁贵等与高丽将温沙门战于横山，破之。〔将，即亮翻。丽，力知翻。〕

     苏定方军至业叶水，〔自庭州轮台县西行三百许里，至业叶河。〕思结保马头川。定方选精兵万人、骑，三千驰往袭之，一日一夜行三百里，诘旦，至城下，〔骑，奇寄翻。诘，去吉翻。〕都曼大惊。战于城外，都曼败，退保其城。及暮，诸军继至，遂围之，都曼惧而出降。〔降，户江翻。〕

     五年〔（庚申、六六○）〕

     春，正月，定方献俘于干阳殿。〔干阳殿在洛阳宫。〕法司请诛都曼。定方请曰：「臣许以不死，故都曼出降，愿伹其余生。」〔伹，古太翻。〕上曰：「朕屈法以全卿之信。」乃免之。

     甲子，上发东都；二月，辛巳，至并州。〔东都至并州八百八里。〕三月，丙午，皇后宴亲戚故旧邻里于朝堂，妇人于内殿，班赐有差。〔武后，并州文水县人。天子行幸所至，皆有朝堂。太宗伐高丽，张受降幕于朝堂之侧，是也。皇后所居为内殿。朝，直遥翻。〕诏：「并州妇人年八十以上，皆版授郡君。」〔郡君有正四品、从四品、正五品之差。〕

     百济恃高丽之援，数侵新罗；〔数，所角翻。〕新罗王春秋上表求救。辛亥，以左武卫大将军苏定方为神丘道行军大总管，〔新书作「神兵道」。〕帅左骁卫将军刘伯英等〔帅，读曰率。骁，坚尧翻。〕水陆十万以伐百济。〔考异曰：旧书定方传、新罗传皆云定方为熊津道大总管。实录定方传亦同。今从此年实录、新唐书本纪。又旧本纪、唐历皆云，「四年十二月癸亥，以定方为神丘道大总管，刘伯英为嵎夷道行军总管。」按定方时讨都曼，未为神丘道总管，旧书、唐历皆误。今从实录。〕以春秋为嵎夷道行军总管，〔因尧典「宅嵎夷曰旸谷」而命之。〕将新罗之众，与之合势。〔将，即亮翻。〕

     夏，四月，丙〔【章：十二行本「丙」作「戊」；乙十一行本同。】〕寅，上发并州；癸巳，至东都。五月，作合璧宫。〔时改八关宫为合璧宫，在东都苑内。〕壬戌，上幸合璧宫。

     戊辰，以定襄都督阿史德枢宾、左武侯将军延陀梯真、〔梯真，薛延陀之种，因以为姓。〕居延州都督李合珠并为冷岍道行军总管，〔岍，与鲋同，即冷径山。奚与契丹依阻此山以自固，其地在潢水之南，黄龙之北。〕各将所部兵以讨叛奚，仍命尚书右丞崔余庆充使总护三部兵，奚寻遣使降。〔将，即亮翻；下同。使，疏吏翻。降，户江翻。〕更以枢宾等为沙砖道行军总管，以讨契丹，擒契丹松漠都督阿卜固送东都。〔砖，职缘翻。〕

     六月，庚午朔，日有食之。

     甲午，车驾还洛阳宫。

     房州刺史梁王忠，年浸长，颇不自安，或私衣妇人服以备刺客；〔长，知两翻。衣，于既翻。〕又数自占吉凶。〔数，所角翻。〕或告其事，秋，七月，乙巳，废忠为庶人，徙黔州，囚于承干故宅。〔太宗贞观十七年，徙太子承干于黔州。黔，音琴。〕

     丁卯，度支尚书、同中书门下三品卢承庆坐科调失所免官。〔度支尚书，凡傜赋职贡之方，经费赒给之算，藏货嬴缩之准，悉以咨之。今科调不得其所，为不任其职，故免所居官。调，徒吊翻。〕

     八月，吐蕃禄东赞遣其子起政将兵击吐谷浑，以吐谷浑内附故也。〔吐，从暾入声。谷，音浴。〕

     苏定方引兵自成山济海，百济据熊津江口以拒之。定方进击破之，百济死者数千人，余皆溃走。定方水陆齐进，直趣其都城。〔北史：百济都俱拔城，亦曰固麻城，其外更有五方，中方曰古沙城，东方曰得安城，南方曰久知下城，西方曰刀先城，北方曰熊津城。趣，七喻翻。〕未至二十余里，百济倾国来战，大破之，杀万余人，追奔，入其郭。百济王义慈及太子隆逃于北境，定方进围其城；义慈次子泰自立为王，帅众固守。隆子文思曰：「王与太子皆在，而叔遽拥兵自王，〔帅，读曰率；下同。王，于况翻。〕借使能却唐兵，我父子必不全矣。」遂帅左右踰城来降，百姓皆从之，泰不能止。定方命军士登城立帜，泰窘迫，开门请命。于是义慈、隆及诸城主皆降。〔降，户江翻。帜，昌志翻。〕百济故有五部，分统三十七郡、二百城、七十六万户，诏以其地置熊等五都督府，〔熊津、马韩、东明、金连、德安五都督府。〕以其酋长为都督、刺史。〔酋，慈由翻。长，知两翻。〕

     壬午，左武卫大将军郑仁泰将兵讨思结、拔也固、仆骨、同罗四部，〔拔也固即拔野古。仆骨即仆固。将，即亮翻。〕三战皆捷，追奔百余里，斩其酋长而还。

     冬，十月，上初苦风眩头重，目不能视，百司奏事，上或使皇后决之。后性明敏，涉猎文史，处事皆称旨。由是始委以政事，权与人主侔矣。〔史言后移唐祚，至是而势成。处，昌吕翻。称，尺证翻。〕

     十一月，戊戌朔，上御则天门楼，〔唐六典：东都宫城南面三门，中曰应天，后以武后号则天，遂更曰则天也。〕受百济俘，自其王义慈以下皆释之。苏定方前后灭三国，皆生擒其主。〔谓驾鲁、都曼、义慈也。〕赦天下。

     甲寅，上幸许州。十二月，辛未，畋于长社。〔长社，汉古县，属颍川郡，隋改长社曰颍川，唐复旧，带许州。〕己卯，还东都。

     壬午，以左骁卫大将军契苾何力为浿江道行军大总管，〔浿水，在高丽国中。骁，坚尧翻。契，欺讫翻。浿，普盖翻。〕左武卫大将军苏定方为辽东道行军大总管，左骁卫将军刘伯英为平壤道行军大总管，蒲州刺史程名振为镂方道总管，将兵分道击高丽。青州刺史刘仁轨坐督海运，覆船，以白衣从军自效。〔考异曰：旧传云：「监统水军征辽，以后期坐免官。」按仁轨从军乃在百济，非征辽也。今从张鷟朝野俭载。〕

     龙朔元年〔（辛酉、六六一）〕

     春，正月，乙卯，募河南北、淮南六十七州兵，得四万四千余人，诣平壤、镂方行营。戊午，以鸿胪卿萧嗣业为扶余道行军总管，帅回纥等诸部兵诣平壤。〔胪，陵如翻。帅，读曰率。纥，下没翻。〕

     二月，乙未晦，改元。

     三月，丙申朔，上与群臣及外夷宴于洛城门，〔唐六典：洛阳宫城西北出曰洛城西门，其内曰德昌殿，建昌殿南出曰延庆门，又南曰韶晖门，西南曰洛城南门，其内曰洛城殿。〕观屯营新教之舞，谓之一戎大定乐。〔取一戎衣天下大定之义。舞者，百四十人，被五采甲，持槊而舞。刘昫曰：大定乐出自破陈乐，自破陈舞以下，皆雷大鼓，杂以龟兹之乐，声振百里，动荡山谷。大定乐加金钲，象平辽东而边隅大定也。杜佑曰：大定乐歌云：「八纮同轨乐。」〕时上欲亲征高丽，以象用武之势也。

     初，苏定方既平百济，留郎将刘仁愿镇守百济府城，又以左卫中郎将王文度为熊津都督，抚其余众。文度济海而卒，〔卒，子恤翻。〕百济僧道琛、故将福信聚众据周留城，〔将，即亮翻。〕迎故王子丰于倭国而立之，〔倭，乌禾翻。〕引兵围仁愿于府城。诏起刘仁轨检校带方州刺史，〔带方州置于百济界，因古地名以名州。考异曰：佥载云：「刘仁愿以仁轨检校带方州刺史。」今从本传。〕将王文度之众，便道发新罗兵以救仁愿。〔将，即亮翻。〕仁轨喜曰：「天将富贵此翁矣！」于州司请唐历及庙讳以行，〔按刘仁轨自青州刺史白衣从军，此盖于青州州司请之也。〕曰：「吾欲扫平东夷，颁大唐正朔于海表！」轨御军严整，转鬬而前，所向皆下。百济立两栅于熊津江口，仁轨与新罗兵合击，破之，杀溺死者万余人。〔溺，奴狄翻。〕道琛乃释府城之围，退保任存城；〔任存城在百济西部任存山。考异曰：实录或作「任孝城」，未知孰是。今从其多者。〕新罗粮尽，引还。道琛自称领军将军，福信自称霜岑将军，招集徒众，其势益张。〔张，知亮翻。〕仁轨众少，与仁愿合军，休息士卒。〔少，诗沼翻。〕上诏新罗出兵，新罗王春秋奉诏，遣其将金钦将兵救仁轨等，至古泗，福信邀击，败之。〔将，即亮翻。败，补迈翻。〕钦自葛岭道遁还新罗，不敢复出。〔复，扶又翻。〕福信寻杀道琛，专总国兵。

     夏，四月，丁卯，上幸合璧宫。

     庚辰，以任雅相为浿江道行军总管，契苾何力为辽东道行军总管，苏定方为平壤道行军总管，与萧嗣业及诸胡兵凡三十五军，水陆分道并进。上欲自将大军继之；癸巳，皇后抗表谏亲征高丽；〔丽，力知翻。〕诏从之。

     六月，癸未，以吐火罗、嚈哒、罽宾、波斯等十六国〔罽宾，隋漕国也，居葱岭南，距长安万二千里而赢。四国及诃达罗支国、解苏国、骨咄施国、帆延国、石汗那国、护时犍国、怛没国、乌拉喝国、多勒建国、俱蜜国、护蜜多国、久越得犍国，凡十六。嚈，益涉翻。哒，当割翻，又宅轧翻。罽，音计。〕置都督府八，州七十六，〔考异曰：唐历云：「置州二十六」，今从统纪。今按新书地理志，时自于阗以西，波斯以东，凡十六国，各以其王都为都督府。吐火罗国都为月氏都督府，领州二十五。嚈哒国都为大汗都督府，领州十五。诃达罗支国都为条支都督府，领州九。解&#65533;为窸&#65533;为天马都督府，领州二。骨咄施国都为高附都督府，领州二。罽宾国都为修鲜都督府，领州十。帆延国都为写凤都督府，领州四。石汗那国都为悦般州都督府，领州二。护时犍国都奇沙州都督府，领州二。怛没国都为姑墨州都督府，领州一。乌拉喝国都为旅獒州都督府，多勒建国都为昆墟州都督府，俱蜜国都至拔州都督府，护蜜多国都为乌飞都督府，领州一；久越得犍国都为王庭州都督府，波斯国都为波斯都督府。通鉴言置都督府八者，盖谓月氏、大汗、条支、天马、高附、修鲜、写凤、波斯八都督府，余悦般等八州都督府不预也。新志所载领州七十二，其数亦与通鉴所引统纪不合。〕县一百一十，军府一百二十六，并隶安西都护府。

     秋，七月，甲戌，苏定方破高丽于浿江，屡战皆捷，遂围平壤城。

     九月，癸巳朔，特进新罗王春秋卒；以其子法敏为乐浪郡王、新罗王。〔卒，子恤翻。乐浪，音洛琅。〕

     壬子，徙潞王贤为沛王。贤闻王勃善属文，〔属，之欲翻。〕召为修撰。〔撰，士免翻。〕勃，通之孙也。〔王通，隋末大儒，谥文中子。〕时诸王鬬鸡，勃戏为檄周王鸡文。〔考异曰：旧传云「檄英王鸡」，按中宗为英王时，沛王贤已为太子，当云周王。〕上见之，怒曰：「此乃交构之渐。」斥勃出沛府。

     高丽盖苏文遣其子男生以精兵数万守鸭绿水，诸军不得渡。契苾何力至，值冰大合，何力引众乘冰渡水，鼓噪而进，高丽大溃，追奔数十里，斩首三万级，余众悉降，〔降，户江翻。〕男生仅以身免。会有诏班师，乃还。

     冬，十月，丁卯，上畋于陆浑；〔陆浑，古伊川，春秋时，秦、晋迁陆浑戎于此。汉因以名县，属弘农郡。后魏置伊川郡，隋废郡改县，曰伏流。大业初，复曰陆浑，属洛州。〕戊申，又畋于非山；癸酉，还宫。

     回纥酋长婆闰卒，侄比粟毒代领其众，〔纥，下没翻。酋，慈由翻。长，知两翻。卒，子恤翻。考异曰：新书传云：「婆闰卒，子比粟嗣。」今从旧传。〕与同罗、仆固犯边，诏左武卫大将军郑仁泰为铁勒道行军大总管，燕然都护刘审礼、左武卫将军薛仁贵为副，〔燕，因肩翻。〕鸿胪卿萧嗣业为仙萼道行军总管，〔碛北有仙萼河。〕右屯卫将军孙仁师为副，将兵讨之。〔将，即亮翻。〕审礼，德威之子也。〔刘德威见一百五十四卷太宗贞观十一年。〕

     二年〔（壬戌、六六二）〕

     春，正月，辛亥，立波斯都督卑路斯为波斯王。

     二月，甲子改百官名：以门下省为东台，中书省为西台，尚书省为中台；侍中为左相，中书令为右相，仆射为匡政，左、右丞为肃机，尚书为太常伯，侍郎为少常伯；其余二十四司、御史台、九寺、七监、十六卫，并以义训更其名，而职任如故。〔改吏部为司列，司勋、司封如故，考功为司绩，户部为司元，度支为司度，金部为司珍，仓部为司庾，礼部为司礼，祠部为司禋，主客为司蕃，膳部为司膳，兵部为司戎，职方为司城，驾部为司舆，库部为司库，刑部为司刑，都官为司仆，比部为司计，司门为司关，工部为司平，屯田为司田，虞部为司虞，水部为司川，凡二十四司；郎中皆改为大夫。改御史台曰宪台，大夫曰大司宪，中丞曰司宪大夫。改太常寺曰奉常寺，光禄寺曰司宰寺，卫尉寺曰司卫寺，宗正寺曰司宗寺，太仆寺曰司驭寺，大理寺曰详刑寺，鸿胪寺曰同文寺，司农寺曰司稼寺，太府寺曰外府寺，凡九寺；卿皆曰正卿，少卿皆曰大夫。改秘书省曰兰台监，监曰太史，少监曰侍郎，丞曰大夫。殿中省为中御府监，监曰太监。国子监为司成馆，祭酒曰大司成，司业曰少司成。少府监为内府监。将作监为缮工监，大匠曰大监，少匠曰少监。都水监为司津监。凡七监。左&#8231;右卫府、骁卫府、武卫府皆省「府」字，左、右威卫曰左、右武威卫，左、右领军卫曰左、右戎卫，左、右候卫曰左、右金吾卫，左、右监门府曰左、右监门卫，左、右千牛府曰左、右奉宸卫，凡十六卫。〕

     甲戌，浿江道大总管任雅相薨于军。雅相为将，〔浿，普大翻。任，音壬。相，息亮翻。将，即亮翻。〕未尝奏亲戚故吏从军，皆移所司补授，谓人曰：「官无大小，皆国家公器，岂可苟便其私！」由是军中赏罚皆平，人服其公。

     戊寅，左骁卫将军白州刺史沃沮道总管庞孝泰〔白州，本汉合浦县地，武德四年置南州，六年，改白州。沮，子余翻。〕与高丽战于蛇水之上，军败，与其子十三人皆战死。苏定方围平壤久不下，会大雪，解围而还。

     三月，郑仁泰等败铁勒于天山。〔败，补万翻；下所败同。〕

     铁勒九姓闻唐兵将至，合众十余万以拒之，选骁健者数十人挑战，薛仁贵发三矢，杀三人，余皆下马请降。仁贵悉坑之，度碛北，击其余众，获叶护兄弟三人而还。〔骁，坚尧翻。挑，徒了翻。降，户江翻。碛，七亦翻。〕军中歌之曰：「将军三箭定天山，壮士长歌入汉关。」

     思结、多滥葛等部落先保天山，闻仁泰等将至，皆迎降；仁泰等纵兵击之，掠其家以赏军。虏相帅远遁，〔帅，读曰率。〕将军杨志追之，为虏所败。候骑告仁泰：「虏辎重在近，往可取也。」〔骑，奇寄翻；下同。重，直用翻。〕仁泰将轻骑万四千，倍道赴之，遂踰大碛，至仙萼河，〔新书：固鹘牙北六百里至仙娥河。〕不见虏，粮尽而还。值大雪，士卒饥冻，弃捐甲兵，杀马食之，马尽，人自相食，比入塞，〔比，必寐翻，及也。〕余兵纔八百人。

     军还，司宪大夫杨德裔劾奏：「文泰等〔汉御史台有二丞，掌殿内秘书，谓之中丞。汉末改为御史长史，后汉复为中丞。后魏改为中尉正，北齐复曰中丞，后周曰司宪中大夫。隋讳「中」，改为治书御史，唐因之，贞观末，避高宗名，改为中丞。是年，改为司宪大夫，正五品上，掌贰大司宪，持邦国宪章以肃正朝廷。劾，户概翻；又户得翻。〕诛杀已降，〔降，户江翻。〕使虏逃散，不抚士卒，不计资粮，遂使骸骨蔽野，弃甲资寇。自圣朝开创以来，未有如今日之丧败者。仁贵于所监临，贪淫自恣，虽矜所得，不补所丧。并请付法司推科。」〔丧，息浪翻。监，古衔翻。推科者，推问而科处其罪。〕诏以功赎罪，皆释之。

     以右骁卫大将军契苾何力为铁勒道安抚使，左卫将军姜恪副之，以安辑其余众。何力简精骑五百，驰入九姓中，虏大惊，何力乃谓曰：「国家知汝皆胁从，赦汝之罪，罪在酋长，得之则已。」〔酋，慈由翻。〕其部落大喜，共执其叶护及设、特勒等二百余人以授何力，何力数其罪而斩之，〔数，所具翻。〕九姓遂定。

     甲午，车驾发东都；辛亥，幸蒲州；夏，四月，庚申朔，至京师。

     辛巳，作蓬莱宫。〔蓬莱宫即大明宫，亦曰东内。程大昌曰：大明宫地，本太极宫之后苑东北面射殿之地，在龙首山上。太宗初于其地营永安宫，以备太上皇清暑，虽尝改名大明宫，而太上皇仍居大安宫，不曾徙入。龙朔二年，高宗苦风痹，恶太极宫卑下，故就修大明宫，改名蓬莱宫，取殿后蓬莱池以为名，作营造也。〕

     五月，丙申，以许圉师为左相。〔相，息亮翻。〕

     六月，乙丑，初令僧、尼、道士、女官致敬父母。〔尼，女夷翻。〕

     秋，七月，戊子朔，赦天下。

     丁巳，熊津都督刘仁愿、带方州刺史刘仁轨大破百济于熊津之东，拔真岘城。

     初，仁愿、仁轨等屯熊津城，〔考异曰：去岁道琛、福信围仁愿于百济府城，今云尚在熊津城，或者共是一城。不则围解之后，徙屯熊津城耳。〕上与之敕书，以「平壤军回，一城不可独固，宜拔就新罗。若金法敏藉卿留镇，宜且停彼；苦其不须，即宜泛海还也。」将士咸欲西归。仁轨曰：「人臣徇公家之利，有死无贰，岂得先念其私！主上欲灭高丽，故先诛百济，留兵守之，制其心腹；虽余寇充斥而守备甚严，宜砺兵秣马，击其不意，理无不克。既捷之后，士卒心安，然后分兵据险，开张形势，飞表以闻，更求益兵。朝廷知其有成，必命将出师，声援纔接，凶丑自歼。〔将，即亮翻。歼，息廉翻。〕非直不弃成功，实亦永清海表。今平壤之军既还，熊津又拔，〔拔，谓拔军就新罗，或拔军西还也。〕则百济余烬，不日更兴，高丽逋寇，何时可灭！且今以一城之地居敌中央，苟或动足，即为擒虏，纵入新罗，亦为羁客，脱灴如意，悔不可追。况福信凶悖残虐，君臣猜离，行相屠戮；正宜坚守观变，乘便取之，不可动也。」众从之。时百济王丰与福信等以仁愿等孤城无援，遣使谓之曰：「大使等何时西还，当遣相送。」〔使，疏吏翻；下同。〕仁愿、仁轨知其无备，忽出击之，拔其支罗城及尹城、大山、沙井等栅，杀获甚众，分兵守之。福信等以真岘城险要，加兵守久之。仁轨伺其稍懈，引新罗兵夜傅城下，攀草而上，比明，入据其城，〔伺，相吏翻。懈，古隘翻。傅，音附。上，时掌翻。比，必寐翻。〕遂通新罗运粮之路。仁愿乃奏请益兵。诏发淄、青、莱、海之兵七千人以赴熊津。〔史言刘仁轨能坚忍伺间，待援兵以尽平百济。〕

     福信专权，与百济王丰浸相猜忌。福信称疾，卧于窟室，欲俟丰问疾而杀之。丰知之，帅亲信袭杀福信；〔果如刘仁轨所料。帅，读曰率。〕遣使诣高丽、倭国乞师以拒唐兵。〔倭，乌禾翻。〕

      

