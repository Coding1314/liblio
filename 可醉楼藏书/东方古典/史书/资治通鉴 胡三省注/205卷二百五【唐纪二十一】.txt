卷第二百五【唐纪二十一】起玄黓执徐（壬辰），尽柔兆涒滩（丙申），凡五年。

     则天顺圣皇后中之上

     长寿元年〔（壬辰、六九二）是年四月，改元如意；九月，改元长寿。自四月以前犹是天授三年。〕

     正月，戊辰朔，太后享万象神宫。

     腊月，立故于阗王尉迟伏阇雄之子瑕为于阗王。〔阗，徒贤翻。尉，纡勿翻。阇，视遮翻。〕

     春，一月，丁卯，太后引见存抚使所举人，〔遣存抚使见上卷天授元年。见，贤遍翻。使，疏吏翻。〕无问贤愚，悉加擢用，高者试凤阁舍人、给事中，次试员外郎、侍御史、补阙、拾遗、校书郎。〔唐校书郎，正九品上。考异曰：「天授二年二月，十道举人石艾县令王山龄等六十人，擢为拾遗、补阙，怀州录事参军霍献可等二十四人为御史，并州录事参军徐昕等二十四人为著作佐郎及评事，内黄尉崔宣道等二十二人为卫佐。」疑与此只是一事。〕试官自此始、时人为之语曰：「补阙连车载，拾遗平斗量；〔容斋随笔以为此语出于张鷟〕。欋推侍御史，〔欋，其俱翻。释名曰：齐、鲁谓四齿杷为欋。推，吐雷翻。〕漓脱校书郎。」〔漓，乌管翻。坡诗：「但信椟藏终自售，岂知漓脱本无模。」有举人沈全交续之曰：「阱心存抚使，咪目圣神皇。」〔劾，户吴翻，面粘也。咪，莫礼翻，物入目中也；老子曰：播糠眯目。〕为御史纪先知所擒，劾其诽谤朝政，请杖之朝堂，然后付法，〔劾，户概翻，又户得翻。诽敷尾翻。朝，直遥翻。〕太后笑曰：「但使卿辈不滥，何恤人言！直释其罪、。」先知大惭。太后虽滥以禄位收天下人心，然不称职者，寻亦黜之，或加刑诛。挟刑赏之柄以驾御天下，政由己出，明察善断，故当时英贤亦竞为之用。〔称，尺证翻。断，丁乱翻。〕

     宁陵丞庐江郭霸以谄谀干太后，〔宁陵县，属宋州，本战国时魏之宁城，汉高祖改为宁陵县。庐江，汉龙舒县地，属庐江郡，梁置湖州，随废州为庐江县，属庐州。考异曰：新传，名弘霸。旧传，御史台记皆单名霸，唯统纪延载元年云弘霸。佥载云应革命举，盖正谓此时也。今从台记。〕拜监察御史。〔监，古衔翻。〕中丞魏元忠病，霸往问之，因尝其粪，喜曰：「大夫粪甘则可忧；〔中丞而呼为大夫，过呼之也。〕今苦，无伤也。」元忠大恶之，〔恶，乌路翻。〕遇人辄告之。

     戊辰，以夏官尚书杨执柔同平章事。执柔，恭仁弟之孙也，太后以外族用之。〔太后母杨氏。尚，辰羊翻。〕

     初，随炀帝作东都，〔见一百金十卷大业元年。炀，羊亮翻。〕无外城，仅有短垣而已，至是，凤阁侍郎李昭德始筑之。

     左台中丞来俊臣罗告同平章事任知古、狄仁杰、裴行本、司礼〔【章：十二行本「礼」作「农」；乙十一行本周；孔本同；退斋校同。】〕卿崔〔【章：十二行本「崔」作「裴」；乙十一行本同；下同。】〕宣礼、前文昌左丞卢献、御史中丞魏元忠、潞州刺史李嗣真谋反。〔任，音壬。嗣，礼吏翻。考异曰：旧来俊臣传云：「地官尚书狄仁杰、益州长史任令晖、冬官尚书李游道、秋官尚书袁智弘、司宾卿崔基、文昌左丞卢献等六人，并为罗告。并为罗告。」李峤传云：「太后使给事中李峤与大理少卿张德裕、侍御史刘宪覆其狱，德裕等虽知其枉，惧罪，并从俊臣所奏。峤曰：『岂有知其枉滥而不为申明哉！孔子曰：「见义不为，无勇也。」』及与德裕等列其枉状，由是忤旨，出为润州司马。」按峤平生行事，恐不能如此，今不取。〕先是，来俊臣奏请降敕，一问即承反者得减死。〔先，悉荐翻。〕及知古等下狱，〔下，遐嫁翻。〕俊臣以此诱之；〔诱，音酉。〕仁杰对曰：「大周革命，万物惟新，唐室旧臣，甘从诛戮。反是实！」俊臣乃少宽之。〔少，诗沼翻；下同。〕判官王德寿谓仁杰曰：〔判官，俊臣之属官也。〕「尚书定减死矣。德寿业受驱策，欲求少阶级，烦尚书引杨执柔，可乎﹖」仁杰曰：「皇天后土遣狄仁杰为如此事！」以头触柱，血流被面；德寿惧而谢之。〔被，皮义翻。〕

     侯思止鞫魏元忠，元忠辞气不屈；思止怒，命倒曳之。元忠曰：「我薄命，譬如坠驴，足絓于镫，为所曳耳。」〔絓，户挂翻。镫，都邓翻。〕思止愈怒，更曳之，元忠曰：「侯思止，汝若须魏元忠头则截取，何必使承反也！」

     狄仁杰既承反，有司待报行刑，不复严备。仁杰裂帛书冤状，置绵衣中，谓王德寿曰：「天时方热，靖授家人去其绵。」德寿许之。仁杰子光远得书，持之告变，得召见。〔复，扶又翻。去，羌吕翻。见，贤遍翻。〕则天览之，以问俊臣，对曰：「仁杰等下狱，臣未尝褫其巾带，〔褫，池尔翻。〕寝处其安，〔处，昌吕翻。〕苟无事实，安承反！」太后使通事舍人周綝往视之，俊臣暂假仁杰等巾带，罗立于西，使綝视之；綝不敢视，惟东顾唯诺而已。〔綝，丑林翻。唯，于癸翻。〕俊臣又诈为仁杰等谢死表，使綝奏之。

     乐思晦男未十岁，没入司农，〔思晦死见上卷上年。〕上变，得召见，〔上，时掌翻。见贤遍翻。〕太后问状，对曰：「臣父已死，臣家已破，但惜陛下法为俊臣等所弄，陛下不信臣言，乞择朝臣之忠清、陛下素所信任者，〔朝，直遥翻。〕为反状以付俊臣，无不承友矣。」太后意稍寤，召见仁杰等，问曰：「卿承反何也﹖」对曰：「不承，则已死于拷掠矣。」〔陆德明经典释文：掠，音亮。〕太后曰：「何为作谢死表﹖」对曰：「无之。」出表示之，乃知其诈，于出此七族。庚午，贬知古江夏令，仁杰彭泽令，宣礼夷陵令，元忠涪陵令，献西卿令；〔江夏，本汉沙羡县地，属江夏郡，晋改沙羡为沙阳。江、汉二水会于县西，春秋谓之夏汭，晋宋谓之夏口，宋置江夏郡，治于此；随因郡名置江夏县；唐属鄂州。彭泽，汉县，属豫章，随更名龙城，唐复曰彭泽，属江州。涪陵县，汉属巴郡，刘蜀置涪陵郡；隋涪陵县，属渝州；唐武德元年分置涪州为州治所。西乡即汉成固县地，蜀置西乡县，后魏为洋州治所。夏，户雅翻。涪，音浮。〕流行本、嗣真于岭南。

     俊臣与武承嗣等固请诛之，太后不许。俊臣乃独称行本罪尤重，请诛之；秋官郎中徐有功驳之，〔驳，北角翻。〕以为「明主有更生之恩，〔更，工衡翻。〕俊臣不能将顺，亏损恩信。」

     殿中侍御史贵乡霍献可，〔后魏分馆陶西界，置贵乡县于赵城，周建德七年自赵城东南移三十里，以孔思集寺为县治所；大象二年于县置魏州。〕宣礼之甥也，言于太后曰：「陛下不杀崔宣礼，臣请陨命于前。」以头触殿阶，血流沾地，以示为人臣者不私其亲。太后皆不听。献可常以绿帛裹其伤，微露之于揺头下，〔续事始曰：三代黔首以皁绢裹发，周武帝裁为四脚，名以揺头，马周请重系前脚。〕冀太后见之以为忠。

     甲戍，补阙薛谦光上疏，〔上，时掌翻。〕以为：「选举之法，宜得实才，取舍之间，风化所系。今之人，咸称觅举，奔竞相尚，谊诉无惭。〔选，宣恋翻。〕至于才应经邦，惟令试策；武能制敌，止验弯弧。昔汉武帝见司马相如赋，恨不同时，及置之朝廷，终文园令，〔汉司马相如为子虚赋，武帝读而善之，曰：「朕独不得与此人同时！」杨得意曰：「臣邑人司马相如自言为此赋。」上召以为郎，后为孝文园令，病免而卒。〕知其不堪公卿之任故也。吴起将战，左右进剑，起曰：『将者提鼓挥桴，临敌决疑，一剑之任，非将事也。』〔将者、非将，即亮翻。桴，方无翻。〕然则虚文岂足以佐时，善射岂足以克敌！要在文吏察其行能，武吏观其勇略，考居官之藏否，〔行，下孟翻。否，音鄙。〕行举者赏罚而已。」

     来俊臣求金于左卫大将军泉献诚，不得，诬以谋反，下狱，乙亥，缢杀之。〔下，遐嫁翻。缢于计翻〕。

     庚辰，司刑卿、检校陕州刺史李游道为冬官尚书、同平章事。〔陕，失冉翻。〕

     二月，已亥，吐蕃党项部落万余人内附，〔吐，从暾入声。党，底朗翻。〕分置十州。

     戊午，以秋官尚书袁智弘同平章事。〔秋官，刑部。〕

     夏，四月，丙申，赦天下，改元如意。〔如意元年起此。〕

     五月，丙寅，禁天下屠杀及捕鱼虾。江淮旱，饥，民不得采鱼虾，饿死者甚众。〔后禁屠捕而杀人如刈草菅，可以人而不如物乎！虾，户加翻。〕

     右拾遗张德，生男三日，私杀羊会同僚，补阙杜肃怀一餤，〔餤，徒滥翻，又弋廉翻，徒甘翻，〕上表告之。〔上，时掌翻。〕明日，太后对仗，谓德曰：「闻卿生男，甚喜。」德拜谢。太后曰：「何从得肉﹖」德叩头服罪。太后曰：「朕禁屠宰，吉凶不预。然卿自今召客，亦须择人。」出肃表示之。肃大惭，举朝欲唾其面。〔朝，直遥翻。唾，吐卧翻。〕

     吐蕃酋长曷苏帅部落请内附，以右玉铃卫将军张玄遇为安抚使，将精卒二万迎之。六月，军至大渡水西，曷苏事泄，为国人所擒。别部酋长昝捶帅羌蛮八千余人内附，玄遇以其部落置莱川州而还。〔酋，慈由翻。长，知两翻。读曰率。钤，其廉翻。使，疏吏翻。将，即亮翻，又音如字。昝，子感翻。捶，止橤翻，新书作「插」。黎州都督府所管羁縻州有米川州，新作「叶州」。还，从宣翻，又音如字。考异曰：唐纪作「沓摇」。今从实录。〕

     辛亥，万年主簿徐坚上疏，以为：「书有五听之道，〔上，时掌翻，疏，所据翻。周礼小司寇；以五听听狱讼，求民情：一曰辞听，观其所出言，不直则烦；二曰色听，观其颜色，不直则赧然；三曰气听，不直则喘；四曰耳听，观其听聆，不直则惑；五曰目听，观其眸子，不直则眊然。〕令着三覆之奏。〔见一百九十三卷太宗贞观五年。〕窃见比有敕推按反者，〔比，毗至翻。〕令使者得实，即行斩决。〔令，力丁翻。使，疏吏翻。〕人命至重，死不再生，万一怀枉，吞声赤族，岂不痛哉！此不足肃奸逆而明典型，适所以长威福而生疑惧。臣望绝此处分，〔长，知两翻。处，昌吕翻；下处事同。分，扶问翻。〕依法覆奏。又，法官之任，宜加简择，有用法宽平，为百姓所称者，愿亲而任之；有处事深酷，不允人望者，愿疏而退之。」坚，齐之子也。〔处，昌吕翻。徐齐见二百一卷高宗咸亨元年。，它甘翻。〕

     夏官侍郎李昭德密言于太后曰：「魏王承嗣权太重。」〔夏官，兵部。嗣，祥吏翻。〕太后曰：「吾侄也，故委以腹心。」昭德曰：「侄之于姑，其亲何如子之于父﹖子犹有篡弒其父者，况侄乎！今承嗣既陛下之侄，为亲王，又为宰相，〔相，息亮翻。〕权侔人主，臣恐陛下不得久安天位也！」太后矍然曰：「朕未之思。」〔矍，九缚翻。〕秋，七月，戊寅，以文昌左相、同凤阁鸾台三品武承嗣为特进，纳言武攸宁为冬官尚书，〔嗣，祥吏翻。冬官，工部。尚，辰羊翻。〕夏官尚书、同平章事杨执柔为地官尚书，并罢政事；以秋官侍郎新郑崔元综为鸾台侍郎，〔秋官，刑部。新郑，春秋郑国都。郑武公随周平王东迁，邑于虢、鄫之间，庄公所谓「吾先君新邑于此」，是也。汉为新郑县，属河南，邵魏、晋省，隋开皇十六年复置，属郑州。〕夏官侍郎李昭德为凤阁侍郎，检校天官侍郎姚暃为文昌左丞，〔夏官，兵部。凤阁，中书。天官，吏部。改尚书为文昌。暃，殊玉翻。〕检校地官侍郎李元素为文昌右丞，与司宾卿崔神基〔地官，户部。司宾卿，即鸿胪卿。〕并同平辛事。〔考异曰：旧昭德传：「举明经，累迁至凤阁侍郎。长寿二年增置夏官侍郎，以昭德为之；是岁，迁凤阁鸾台平章事。」新纪、表、传皆云，「昭德自夏官侍郎迁凤阁侍郎同平章事。」盖昭德自凤阁为夏官，自夏官复为凤阁也。娄师德传：「长寿元年增置夏官侍郎。」今从之。「崔神基」，实录作「崔基」。今从新纪、表。〕暃，思廉之孙；〔姚思廉事隋及唐。〕元素，敬玄之弟也。〔李敬玄相高宗。〕辛已，以营缮大匠王璇为夏官尚书、同平章事。〔光宅改将作监为营缮监。璇，似宣翻。〕承嗣亦毁昭德于太后，太后曰：「吾任昭德，始得安眠，此代吾劳，汝勿言也。」

     是时，酷吏恣横〔横，下孟翻。〕百官畏之侧足，昭德独廷奏其奸。太后好祥瑞，〔好祥瑞，呼到翻。〕有献白石赤文者，执政诘其异，〔诘，去吉翻。〕对曰：「以其赤心。」昭德怒曰：「此石赤心，他石尽反邪﹖」〔邪，音耶。〕左右皆笑。襄州人胡庆以丹漆书龟腹曰：「天子万万年。」诣阙献之。昭德以刀刮尽，奏请付法。太后曰：「此心亦无恶。」命释之。

     太后习猫，使与鹦鹉共处。〔处，昌吕翻。〕出示百官，传观未遍，猫饥，搏鹦鹉食之，太后甚惭。

     太后自垂拱以来，任用酷吏，先诛唐宗室贵戚数百人，次及大臣数百家，其刺史、郎将以下，不可胜数。〔将，即亮翻。胜，音升。〕每除一官，户婢窃相谓曰：〔户婢，官婢之直宫中门户者。〕「朴又来矣。」不旨月，辄遭掩捕、族诛。监察御史朝邑严善思，〔后魏分冯诩置澄城郡，仍置南五泉县，西魏改为朝邑县，随、唐属司州。监，古衔翻。朝，直遥翻。〕公直敢言。时告密者不可胜数，〔胜，音升。〕太后亦厌其烦，命善思按问，引虚伏罪者八百五十余人。罗织之党为之不振，〔为，不伪翻。〕乃相与构陷善思，坐流驩州。〔旧志：驩州至京师陆路一万二千四百五十二里，水路一万七千里，至东都一万一千五百九十五里，水路一万六千二百二十里。宋白曰：驩州，日南郡，尧放驩兜于崇山，即此。〕太后知其枉，寻复召为浑仪监丞。〔后改司天为浑仪监。丞，从七品下。复，扶又翻。浑，户本翻。〕善思名譔，以字行。〔譔，士免翻。〕

     右补阙新郑朱敬则以太后本任威刑以禁异议，今既革命，众心已定，宜省刑尚宽，乃上疏，以为：「李斯相秦，用刻薄变诈以屠诸侯，不知易之以宽和，卒至土崩，此不知变之祸也。〔事见秦纪。上，时掌翻。相，息亮翻。卒，子恤翻。〕汉高祖定天下，陆贾、叔孙通说之以礼义，传世十二，此知变之善也。〔说，输芮翻。事见汉纪。〕自文明草昧，天地屯蒙，〔草，造也；昧，蒙也。造物之始，始于冥昧，言后称制之初，改元文明，造始之时也。屯者物之始，蒙者物之牦，言后称制之初，犹天地生物之始。屯，涉伦翻。〕三叔流言，四凶构难，〔三叔，指韩、霍诸王；四凶，指除敬业等。难，乃旦翻。〕不设钩距，无以应天顺人，不切刑名，不可摧奸息暴。故置神器，开告諯，〔谓铸匦以开告密之门也〕。曲直之影必呈，包藏之心尽露，神道助道，无罪不除，苍生晏然，紫宸易主。然而急趋无善迹，〔以步趋为谕也。〕促柱少和声，〔以琴瑟为谕也。少，诗沼翻。〕向时之妙策，乃当今之刍狗也。〔刍狗，祭祀所用，既祭则弃之矣。〕伏愿览秦、汉之得失，考时事之合宜，审糟粕之可遗，〔以酒为谕，泲取其醇汁而去其糟粕。〕觉蘧庐之须毁，〔庄子曰：蘧庐可以一宿而不可以久处。郭象注云：蘧庐，传舍也。〕去萋菲之牙角，〔诗云：萋兮菲兮、成是贝锦。彼谮人者，亦已太甚！去，羌吕翻。〕顿奸险之锋芒，窒罗织之源，扫朋党之迹，使天下苍生坦然大悦，岂不乐哉！」〔乐，音洛。〕太后善之，赐帛三百段。

     侍御史周矩上疏曰：「推劾之吏皆相矜以虐，泥耳笼头，枷研楔毂，〔枷研，以重枷研其颈；楔毂，以铁圈毂其首而加楔。楔，先结翻。毂，呼角翻。〕折膺签爪，〔折，与拉同，力答翻，摧也。膺，胸也。签爪，以竹签其爪甲，今鞫狱者十指下签，即其遗虐。〕悬发熏耳，号曰『狱持』。或累日节食，连宵缓问，昼夜摇撼，使不得眠，号曰『宿囚』。此等既非木石，且救目前，苟求赊死。〔赊，远也，言伏法而死，较死于狱中为稍赊也。〕臣窃听舆议，皆称天下太平，何苦须反！岂被告者尽是英雄，欲求帝王邪﹖但不胜楚毒自诬耳。〔被，皮义翻。胜，音升。〕愿陛下察之。今汉朝侧息不安，〔朝，直遥翻。〕皆以为阶下朝与之密，夕与之雠，不可保也。周用仁而昌，秦用刑而亡。愿陛下缓刑用仁，天下幸甚！」太后颇采其言，制狱稍哀。〔考异曰：御史台记云：「书奏，遂授洛州司功。」旧薛怀义传云：「矩劾奏怀义，迁矩天官员外郎，竟为怀义所构，下狱免官。」御史台记又云：「时天官选曹无绪，敕矩监之。侍郎李景谋为矩所制，乃引为员外，不闲于吏道，自此左出矣。」据旧传：矩劾奏薛怀义在后。若此年出为洛州司功，则不当复劾怀义。但旧传矩疏在载初元年二月。是时制狱未息，今因朱敬则疏终言之。〕

     太后春秋虽高，善自涂泽，虽左右不觉其哀。丙戍，敕以齿落更生，九月，庚子，御则天门，赦天下，改元。〔至是方改元长寿，自此以后方是长寿元年。〕更以九月为社。〔更，工衡翻〕。

     制于并州置北都。

     癸丑，同平章事李游道、王璇、袁智弘、崔神基、李元素、春官侍郎孔思元、益州长史任命辉，皆为王弘义所陷，流岭南。〔璇，似宣翻。长，知两翻。任，音壬。〕

     左羽林中郎将来子珣坐事流州，寻卒。〔爱州至京师八百里，东都千一百里。将，即亮翻。卒，子恤翻。〕

     初，新丰王孝杰从刘审礼击吐蕃为副总管，与审礼皆没于吐蕃。〔新丰县属雍州，后改昭应县。刘审礼没，见二百二卷高宗仪凤三年。吐，从暾入声。〕赞普见孝杰泣曰：「貌类吾父。」厚礼之，后竟得归，累迁右鹰扬卫将军。〔光宅改左、右鹰扬卫。〕孝杰久在吐蕃，知其虚实。会西州都督唐休璟请复取龟兹、于阗、疏勒、碎叶四镇，〔复，扶又翻，又音如字。龟兹，音丘慈，又音屈佳。阗，徒贤翻，又徒见翻。弃四镇见二百一卷高宗咸亨元年。〕敕以孝杰为武威军总管，与武卫大将军阿史那忠节将兵击吐蕃。〔此时既改武卫为鹰扬卫，不应复以旧官名命忠节。岂史家仍袭旧官名而书之邪﹖将，又音如字。〕冬，十月，丙戍，大破吐蕃，复取四镇。置安西都护府于龟兹，发兵戍之。

     二年〔（癸已、六九三）〕

     正月，壬辰朔，太后享万象神宫，以魏王承嗣为亚献，梁王三思为终献。太后自制神宫乐，用舞者九百人。

     户婢团儿为太后所宠信，有憾于皇嗣，乃谮皇嗣妃刘氏、德妃窦氏为厌菷。〔厌，于协翻。又，于琰翻。〕癸已，妃与德妃朝太后于嘉豫殿，〔朝，直遥翻。〕既退，同时杀之，〔考异曰：新本纪：「腊月癸亥，杀皇嗣妃刘氏、德妃窦氏。」旧传云「正月二日」，今从之。今按德妃窦氏即玄宗母也。〕瘗于宫中，莫知所在。〔瘗，于计翻。〕德妃，抗之曾孙也。〔窦抗，太穆皇后之从兄。〕皇嗣畏忤旨，不敢言，〔忤，五故翻。〕居太后前，容止自如。团儿复欲害皇嗣，有言其情于太后者，太后乃杀团儿。〔复，扶又翻。考异曰：刘子玄太上皇实录云：「韦团儿谄佞多端，天后尤所信任。欲私于上而拒焉，怨望，遂作桐人潜埋于二妃院内，谮杀之，又矫制按问上。」今从则天实录。〕

     是时，告密者皆诱人奴婢告其主，以求功赏。德妃父孝谌为润州刺史，有奴妄为妖异以恐德妃母庞氏，〔诱，音酉。谌，氏壬翻。妖，于乔翻。庞，皮江翻。〕庞氏惧，奴请夜祠祷解，因发其事。下监察御史龙门薛季昶之，〔监，古衔翻。下遐嫁翻。〕季昶诬奏，以为与德妃同祝诅，先涕泣不自胜，〔祝，职救翻。胜，音升。〕乃言曰：「庞氏所为，臣子所不忍道。」太后擢季昶为给事中。庞氏当斩，其子希瑊〔瑊，古咸翻。〕诣侍御史徐有功讼冤，有功牒所司停刑，上奏论之，以为无罪；季昶奏有功阿党恶逆，请付法，法司处有功罪当姣。令史以白有功，〔侍御史之属，有令十七人。上，时掌翻。处，昌吕翻。〕有功叹曰：「岂我独死，诸人永不死邪！」既食，掩扇而寝。人以为有功苟自强，必内忧惧，密伺之，方熟寝。〔伺，相吏翻。〕太后召有功，迎谓曰：「卿比按狱，失出何多﹖」对曰：「失出，人臣之小过；好生，圣人之大德。」〔误出人罪，谓之失出。比，毗至翻。好，呼到翻。〕太后默然。由是庞氏得减死，与其三子皆流岭南，孝谌贬罗州司马，有功亦除名。〔考异曰：旧有功传：「有功为御史，坐庞氏除名，寻起为左司郎中。」窦孝谌传：「长寿二年，庞氏为酷吏所陷。」御史台记：「有功自秋官员外郎，坐庞氏除名为流人，月余，授御史。」按实录，有功，「天授初，累补司刑丞、秋官员外郎，稍迁郎中，后以公事免，万岁通天元年，擢拜殿中侍御史。」今从之。〕

     戊申，姚暃奏请令宰相撰时政记，〔会要：暃以为帝王谟训，不可阙于纪述，史官疏远，无因得书，请自今以后，所论军国政要，宰臣一人撰录，号为时政记。〕月送史馆。从之。时政记自此始。

     腊月，丁卯，降皇孙成器为寿春王，恒王成义为衡阳王，〔恒，户登翻。〕楚王隆基为临淄王，卫王隆范为巴陵王，赵王降业为彭城王，皆睿宗之子也。

     春，一月，庚子，以夏官侍郎娄师德同平章事。师德宽厚清慎，犯而不校。与李昭德俱入朝，〔朝，直遥翻。〕师德体肥行缓，昭德屡待之不至，怒骂曰：「田舍夫！」师德徐笑曰：「师德不为田舍夫，谁当为之！」其弟除代州刺史，将行，师德谓曰：「吾备位宰相，汝复为州牧，〔复，扶又翻。〕荣宠过盛，人所疾也，将何以自免﹖」弟长跪曰：「自今虽有人唾某面，某拭之而已，庶不为兄忧。」师德愀然曰：〔愀，七小翻。〕「此所以为吾忧也！人唾汝面，怒汝也；汝拭之，乃逆其意，所以重其怒。夫唾，不拭自干，〔干，音干。〕当笑而受之。」

     甲寅，前尚方监裴匪躬、内常侍范云仙坐私谒皇嗣腰斩于市。〔光宅改少府监为尚方监。内侍省有内常侍六人，正五品下，汉中常侍之职也。考异曰：旧来俊臣传云：「按张虔勖、范云仙于洛阳牧院，虔勖等不堪其苦，自讼于徐有功，俊臣命卫士以乱刀杀之。云仙亦言，历事先朝，称所司冤苦，俊臣命截去其舌。士庶胆破，无敢言者。」按张虔勖天授二年被杀，云仙此年坐谒皇嗣斩。今从实录。〕自是公卿以下皆不得见。又有告皇嗣潜有异谋者，太后命来俊臣鞫其左右，左右不胜楚毒，皆欲自诬。〔胜，音升。〕太常工人京兆安金藏〔时公卿不得见皇嗣，唯金藏等工人得在左右。〕大呼谓俊臣曰：「公既不信金藏之言，请剖心以明皇嗣不反。」即引佩刀自剖其胸，五藏皆出，流血被地。太后闻之，令轝入宫中，〔呼，火故翻。藏，但浪翻。被，皮义翻。轝，羊茹翻。〕使医内五藏，以桑皮线缝之，传以药，经宿始苏。太后亲临视之，叹曰：「吾有子不能自明，使汝至此。」即命俊臣停推。〔停其狱，不复推鞫也。〕睿宗由是得免。

     罢举人习老子，更习太后所造臣轨。〔更，工衡翻。习老子见二百二卷高宗上元元年。〕

     二月，丙子，新罗王政明卒，遣使立其子理洪为王。〔卒，子恤翻。使，疏吏翻。〕

     乙亥，禁人间锦。侍御史侯思止私畜锦，李昭德按之，杖杀于朝堂。〔朝，直遥翻。〕

     或告岭南流人谋反，太后遣司刑评事万国俊摄监察御史就按之。〔监，古衔翻。〕国俊至广州，悉召流人，矫制赐自尽。流人号呼不服，〔号，户高翻。〕国俊驱就水曲，尽斩之，一朝杀三百余人。然后诈为反状，还奏，因言诸道流人，亦必有怨望谋反者，不可不早诛。太后喜，擢国俊为朝散大夫、行侍御史。〔朝，直遥翻。散，悉亶翻。〕更遣右翊卫兵曹参军刘光业、〔按武德四年已改左、右翊卫为左、右卫，疑「翊」字衍。兵曹参军掌五府武官宿卫番第，受其名数，而大将军配焉。〕司刑评事王德寿、苑南面监丞鲍思恭、〔唐京都苑各有四面监，监各一人，从六品下；副监一人，从七品下；丞一人，正八品下。各掌所管面苑内宫馆园池与其种植修葺之事；丞则掌判监事。〕尚辇直长王大贞、〔长，知两翻。〕右武威卫兵曹参军屈贞筠皆摄监察御史，诣诸道晏流人。光业等以国俊多杀蒙赏，争效之，光业杀七百人，德寿杀五百人，自余少者不减百人，其远年杂犯流人亦与之俱毙。太后颇知其滥，制：「六道流人未死者并家属皆听还卿里。」国俊等亦相继死，或得罪流窜。〔考异曰：实录曰，光业等亦受鸾台侍郎傅游艺之旨。按天授二年，游艺已死。旧游艺传曰游艺请则天发六道使。虽身死之后，竟从其谋，武后本遣万国俊一使。国俊还言诸道流人亦反，故更遣五使耳，游艺岂豫知遣六道使！此所谓天下之恶皆归焉者也。潘远纪闻曰：「补阙李秦授寓直中书，进封事曰：『陛下自登极，诛斥李氏及诸大臣，其家人亲放流放在外，以臣所料，且数万人，如一旦同心，招集为逆，出陛下不意，臣恐社稷必危。识曰：「代武者刘」夫刘者流也，陛下不杀此辈，臣恐为祸深焉。』天后纳之，夜召入，谓曰：『卿名秦授，天以卿授胼也，何启予心！』即拜考功员外郎，仍知制诰，赐朱绂，女妓十人，金帛称是，与谋发敕使十人于十道，安慰流者，其实赐墨敕与牧守，有流放者杀之。天后度流人已死，又使使者安抚流人曰：『吾前发十道使，安慰流人，何使不晓吾意，擅加杀害，深为酷暴！其辄杀流人使并所在锁项，将至害流人处斩之，以快亡魂。诸流人未死或他事系者，兼家口于还。』」按当时止诛岭南一道，因万国俊言，更发五道使，非并发十道使也，十道在近地者，何尝有流人也！国俊既以多杀受赏，余使或病死，或自以他罪流窜，必无并斩之理。今并从实录及旧传。〕

     来俊臣诬冬官尚书苏干，云在魏州与琅邪王冲通谋，〔冲举兵，见上卷垂拱四年。〕夏，四月，乙未，杀之。

     五月，癸丑，棣州河溢。〔【章：十二行本「溢」下有「流二千余家」五字；乙十一行本同；孔本同；张校同；退斋校同。棣州，后汉乐安郡，中废；唐武德四年，分沧州之厌次、阳信、滴河、乐陵置棣州。〕

     秋，九月，丁亥朔，日有食之。

     魏王承嗣等五千人表请加尊号曰金轮圣神皇帝。乙未，太后御万象神宫，受尊号，赦天下。作金轮等七宝，〔七宝，曰金轮宝，曰白象宝，曰女宝，曰马宝，曰珠宝，曰主兵臣宝，曰主藏臣宝。〕每朝会，陈之殿庭。〔朝，直遥翻。〕

     庚子，追尊昭安皇帝曰浑元昭安皇帝，〔浑，户本翻。〕文穆皇帝日立极文穆皇帝，孝明高皇帝日无上孝明高皇帝；皇后从帝号。〔后又追尊其三世。〕

     辛丑，以文昌左丞、同平章事姚暃为司宾卿，罢政事；以司宾卿万年豆卢钦望为内史，〔新书宰相世系表：豆卢氏本姓慕容氏，北地王精降后魏，北人谓归义为「豆卢」，因以为氏。〕文昌左丞韦巨源同平章事，秋官侍郎吴人陆元方为鸾台侍郎、同平章事。巨源，孝宽之玄孙也。〔韦孝宽事宇文氏为名将。〕

     延载元年〔（甲午、六九四）是年五月改元。〕

     正月，丙戍，太后享万象神宫。

     突厥可汗骨笃禄卒，其子幼，弟默啜自立为可汗。腊月，甲戍，默啜冠灵州。

     室韦反，〔北史曰：室韦盖契丹之类，其南者为契丹，在北者为室韦。新书：室韦，契丹别种，东胡之北边，盖丁零苗裔也。地据黄龙，北傍峱越河，直京师东北七千里，东黑水靺鞨，西突厥，南契丹，北濒海。其国无君长，惟大酋皆号莫贺咄，管摄其部而附于突厥。〕遣右鹰扬卫大将军李多祚击破之。

     春，一月，以娄师德为河源等军检校营田大使。〔使，疏吏翻；下同。〕

     二月，武威道总管王孝杰破吐蕃教论赞刃、〔【严：「刃」改「兴」。】〕突厥可汗俀子等于冷泉及大岭，〔俀子，西突厥部所立也。俀，吐猥翻，弱也。大岭，谷名。〕各三万余人，碎叶镇守使韩思忠破泥熟俟斤等万余人。〔俟，渠之翻。考异曰：此事诸书皆无，唯统纪有之。统纪又云：「又破吐蕃万泥勋没驮城。」语不可晓，今删去。〕

     庚午，以僧怀义为代北道行军大总管，〔考异曰：实录、新纪皆云「伐逆道」。今从旧怀义传。〕以讨默啜。

     三月，甲申，以凤阁舍人苏味道为凤阁侍郎、同平章事，李昭德检校内史。更以僧怀义为朔方道行军大总管，以李昭德为长史，苏味道为司马，帅契苾明、曹仁师、沙咤忠义等十八将军以诗默啜，〔帅，读曰率；下同。契，欺讫。苾，毗必翻。咤，陟加翻。〕未行，虏退而止。昭德尝与怀义议事，失其旨，怀义挞之，昭德惶惧请罪。

     夏，四月，壬戍，以夏官尚书、武威道大总管王孝杰同凤阁鸾台三品。

     五月，魏王承嗣等二万六千余人上尊号曰越古金轮圣神皇帝。〔上，时掌翻。〕甲午，御则天门楼受尊号，赦天下，改元。

     天授中，遣监察御史寿春裴怀古安集西南蛮。六月，癸丑，永昌蛮酋熏朝帅部落二十余万户内附。〔姚州境有永昌蛮，居永昌郡地。「熏期」新书作「董期」。监，古衔翻。酋，慈由翻。〕

     河内有老尼居神都麟趾寺，与嵩山人韦什方等以妖妄惑众。〔尼，女夷翻。妖，于乔翻。〕尼自号净光如来，云能知未然；什方自云吴赤乌年〔【章：十二行本「年」上有「元」字；乙十一行本同；孔本同；张校同。】〕生。又有老胡亦自言五百岁，云见薛师已二百年矣，〔僧怀义本冯小宝也，太后使与薛绍通昭穆，故老胡谓之薛师。〕容貌愈少。〔少，诗照翻。〕太后甚信重之，赐什方姓武氏。秋，七月，癸未，以什方为正谏大夫、同平章事，制云：「迈轩代之广成，〔庄子曰：广成子居崆峒之上，黄帝立于下风而问道。广成子曰：「吾修身千二百岁矣，吾形未尝哀。」黄帝名轩辕，因曰轩代。〕逾汉朝之河上。」〔葛洪曰：河上公者，莫知其姓名也，汉文帝时，结草为庵于河之滨，文帝从之问老子，河上公曰：「余注是经以来千七百余年。」朝，直遥翻。〕八月，什方乞还山，制罢遣之。

     戊辰，以王孝杰为瀚海道行军总管，仍受朔方道行军大总管薛怀义节度。

     已巳，以司宾少卿姚暃为纳言；左肃政中丞原武杨再思为鸾台侍郎，洛州司马杜景俭为凤阁侍郎，并同平章事。

     豆卢钦望请京官九品已上输两月俸以赡军，〔唐制：一品月俸八千，食料一千八百，杂用一千二百；二品月俸六千五百，食料一千五百，杂用一千；三品月俸五千一百，食料一千一百，杂用九百；四品月俸三千五百，食料七百，杂用七百；五品月俸三千，食料杂用六百；六品月俸二千，食料、杂用四百；七品月俸一千七百五十，食料杂用三百五十；八品月俸一千三百，食料三百，杂用二百五十；九品月俸一千五十，食料二百五十，杂用二百；行署月俸一百四十，食料三十。俸，扶用翻。赡，昌艳翻。〕转帖百官，令拜表。〔转帖者，止书一帖，使吏以转示百官。〕百官但赴拜，不知何事。拾遗王求礼谓钦望曰：「明公禄厚，输之无伤；卑官贫迫，奈何不使其知而欺夺之乎﹖」钦望正色拒之。既上表，〔上，时掌翻。〕求礼进言曰：「陛下富有四海，军国有储，何藉贫官九品之俸而欺夺之！」姚暃曰：「求礼不识大体。」求礼曰：「如姚暃，为识大体者邪！」事遂寝。

     武三思帅四夷酋长请铸铜铁为天枢，立于端门之外，〔端门，洛阳皇城正南门。〕铭纪功德，黜唐颂周；以姚暃为督作使。〔使，疏吏翻。〕诸胡聚钱百万亿，买铜铁不能足，赋民间农器以足之。

     九月，壬午朔，日有食之。

     殿中丞来俊臣坐赃贬同州参军。王弘义流琼州，〔曹魏初置殿中监，随炀帝置少监及丞。旧志：琼州至两京与崖州道里相类。考异曰：统纪云：「万岁通天元年五月，监察御史纪履忠劾奏御史中丞来俊臣犯状有五，请下狱理罪。」御史台记：「履忠与来俊臣不协，具衣冠而弹之，不果，黜授颜城尉。俊臣诛，授右领军卫胄曹。」新传云：「俊臣纳贾人金，为御史纪履忠所劾下，下狱当死，后忠其上变，得不诛，免为民。」按旧传云：「俊臣为履忠所告，下狱；长寿二年除殿中丞，又坐赃，出为同州参军；万岁通天元年召为合宫尉。」统纪云万岁通天元年纪履忠劾奏，误也。王弘义传云：「延载元年，俊臣贬，弘义亦流琼州。」是俊臣长寿二年已前赃下狱，此年又坐赃贬。今从旧传。〕诈称敕追还，至汉北，侍御史胡元礼遇之，按验，得其奸状，杖杀之。

     内史李昭德恃太后委遇，颇专权使气，人多疾之，前鲁王府功万参军丘愔上疏攻之〔唐诸王府功曹参军事，正七品上，掌文官簿书、考课陈设。愔，于今翻。上，时掌翻；下长上同。疏，所据翻。〕其略曰「陛下天授以，前万机独断。〔断，丁乱翻。〕自长寿以来，委任昭德，参奉机密，献可替否；事有便利，不预谘谋，要待画日将行，〔凡制敕皆进，画日而后行。〕方乃别生驳异。〔驳，北角翻。〕扬露擅，显示于人，归义引愆，义不如此。」〔善则称君，过则称己，人臣之义也。〕又曰：「臣观其胆，乃大于身，鼻息所冲，上拂云汉。」又曰：「蚁穴坏堤，针芒写气，权重一去，收之极难。」长上果毅邓注，〔唐六典：长上折冲、果毅，应宿卫者，并一日上，两日下。〕又着石论数千言，述昭德专权之状。凤阁舍人逄弘敏取奏之，〔逢，皮江翻。〕太后由是恶昭德。壬寅，贬昭德为南宾尉，〔恶，乌路翻。南宾县属钦州，本汉合浦县地，随开皇十八年置南宾县。〕寻又免死流窜。

     太后出黎花一枝以示宰相，宰相皆以为瑞。杜景俭独曰：「今草木黄落，而此更发荣，阴阳不时，咎在臣等。」因拜谢。太后曰：「卿真宰相也！」〔相，悉亮翻。〕

     冬，十月，壬申，以文昌右丞李元素为凤阁侍郎，左肃政中丞周允元检校凤阁侍郎，并同平章事。〔校，古鹈翻。〕允元，豫州人也。

     岭南獠反，以容州都督张玄遇为桂、永等州经略大使以讨之。〔容州，汉合浦县地，隋为合浦郡之北流县，唐武德四年，分置铜州；贞观元年改容州，因容山为名。獠，鲁皓翻。使，疏吏翻。〕

     天册万岁元年〔（乙未、六九五）是年九月改元天册万岁。〕

     正月，辛巳朔，太后加号慈氏越古金轮圣神皇帝，赦天下，改元证圣。

     周允元与司刑少卿皇甫文备奏内史豆卢钦望、同平章事韦巨源、杜景俭、苏味道、陆元方附会李昭德，不能匡正，钦望贬赵州，〔旧志：赵州至京师东北一千八百四十二里，东都一千三十三里。〕巨源贬麟，〔考异曰：旧纪、传，新纪、表、传，皆作「鄜州」，统纪作「瀛州」。实录、唐历作「麟州」，今从之。〕景俭贬溱州，〔贞观五年置麟州以处生羌，属松州都督府；十六年开山洞置溱州，属黔州都督府。旧志：溱州至京师三千四百八十里，东都四千二百里。溱，侧诜翻。〕味道贬集州，元方贬绥州刺史。〔旧志：集州，京师西南一千四百二十五里，至东都二千六百里。绥州，京师东北一千里，至东都一千八百一十九里。〕

     初，明堂既成，太后命僧怀义作夹纻大像，〔纻，直吕翻，廍属，今人谓之纻麻。夹纻者，以纻布夹缝为大像，后所谓麻主是也。〕其小指中犹容数十人，于明堂北构天堂以贮之。〔贮，丁吕翻。〕堂始构，为风所摧，更构之，日役万人，采木江岭，数年之间，所费以万亿计，府藏为之耗竭。〔藏，徂浪翻。为，于伪翻。〕怀义用财如粪土，太后一听之，无所问。每作无遮会，用钱万缗；士女云集，又散钱十车，使之争拾，相蹈践有死者。〔践，息浅翻。〕所在公私田宅，多为僧有。怀义颇厌入宫，多居白马寺，所度力士为僧者汉千人。侍御史周矩疑有奸谋，固请按之。太后曰：「卿姑退，朕即令往。」矩至台，怀义亦至，乘马就阶而下，坦腹于床。矩召吏将按之，遽跃马而去。矩具奏其状，太后曰：「此道人病风，不足诘，所度僧，惟卿所处。」〔诘，去吉翻。处，昌吕翻。〕悉流远州。迁矩天官员外郎。

     乙未，作无遮会于明〔【章：十二行本「明」作「朝」；乙十一行本同。】〕堂，凿地为坑，深五丈，「深，式浸翻。」结彩为宫殿，佛像皆于坑中引出之，云自地涌出。又杀牛取血，画大像首，高二百尺，云怀义刺膝血为之。〔，高居傲翻。刺，七亦翻。〕丙申，张像于天津桥南，设斋。时御医沈南璆〔唐六典：尚药局属殿中省，有侍御医四人，从六品上。璆，音求。〕亦得幸于太后，怀义心愠，〔愠，于问翻。〕是夕，密烧天堂，延及明堂，火照城中如昼，比明皆尽，〔比，必利翻。〕暴风裂血像为数百段。太后耻而讳之，但云内作工徒误烧麻主，遂涉明堂。时方酺宴，左拾遗刘承庆请辍朝停酺以答天谴，〔酺，音蒲。朝，直遥翻。〕太后将从之。姚暃曰：「昔成周宣榭，卜代愈隆；汉武建章，盛德弥永。〔左传：宣十五年夏，成周宣榭火。班书曰：榭，所以藏乐器；宣，其名也。汉武时，柏梁台灾，及大营建章。姚暃引二事，傅以己说，以逢君之恶。〕今明堂布政之所，非宗庙也，不应自贬损。」太后乃御端门，观酺如平日。命更造明堂、天堂，仍以怀义充使。〔使，疏吏翻。〕又铸铜为九州岛鼎〔神都鼎曰豫州，高一丈八尺，受千八百石。冀州鼎曰武兴，雍州鼎曰长安，莌州鼎曰日观，青州鼎曰少阳，徐州鼎曰车源，扬州鼎曰江都，荆州鼎曰江陵，梁州鼎曰咸都；八州鼎高一丈四尺，各受千二百石。考异曰：旧传云：「怀义帅人作号头安置之。」按天册万岁元年二月，怀义死，神功元年九鼎始成，旧传误也，或怀义死时方铸耳。〕及十二神，〔十二神：子属鼠，丑属牛，寅属虎，卯属兔，辰属龙，巳属蛇，午属马，未属羊，申属猴，酉属鸡，戍属狗，亥属猪。〕皆高一丈，〔高，古犒翻。〕各置其方。

     先是，河内老尼昼食一麻一，米夜则烹宰宴乐，畜弟子百余人，淫秽靡所不为。武什方自言能合长年药，〔先，悉荐翻。乐，音洛。畜，吁玉翻。合，音合。〕太后遣乘驿于岭南采药。及明堂火，尼入唁太后，〔唁，鱼变翻。〕太后怒叱之，曰：「汝常言能前知，何以不言明堂火﹖」因斥还河内，弟子及老胡等皆逃散。又有发其奸者，太后乃复召尼还麟趾寺，弟子毕集，敕给使掩捕，尽获之，〔复，扶又翻。唐六典：北齐内职有散给使五十人，唐因之置内给使，无常员，属宫闱局。凡宧人无官品者称内给使。又有小给使学生五十人。〕皆没为官婢。什方还，至偃师，〔偃师县属河南府，在洛城东六十里。〕闻事露，自绞死。

     庚子，以明堂火告庙，卜制求直言。刘承庆上疏，以为：「火发既从麻主，后及总章所营佛舍，恐劳无益，请罢之。又，明堂所以统和天人，〔统，他综翻。〕一旦焚毁，臣下何心犹为酺宴！忧喜相争，伤于情性。又，陛下垂制博访，许陈至理，而左史张鼎以为今既火流王屋，弥显大周之祥，〔武王伐纣，既渡河，有火至于王屋，流为乌。马融曰：王屋，王所居屋。〕通事舍人逄敏奏称，弥勒成道时有天魔烧宫，七宝台须臾散坏，〔魔，莫婆翻。考异曰：佥载以七宝台散坏为姚暃之语。今从实录。〕斯实谄妄之邪言，非君臣之正论。伏愿陛下干干翼翼，〔易曰：君子终日干干，夕惕若。诗曰：小心翼翼。〕无戾天人之心而兴不急之役，则兆人蒙赖，福禄无穷。」

     获嘉主簿彭城刘知几〔获嘉县，本汲县之新中乡，汉武帝南幸过此，闻获吕嘉，因置获嘉县，属河内郡。后周置修武郡陏置殷州，寻废州为获嘉县，唐属怀州。彭城县带徐州。几，居希翻。〕表陈四事：其一，以为：「皇业权舆，〔尔雅：权舆始也。〕天地开辟，嗣君即位，黎元更始，「更，工衡翻。」时则藉非常之庆以申再造之恩。今金合清晏而赦令不息，近则一年再降，远则每岁无遗，至于违法悖礼之徒，〔悖，蒲内翻；下同。〕无赖不仁之辈，编户则寇攘为业，当官则赃贿是求。而元日之朝，指期天泽，重阳之节，伫降皇恩，〔重，直龙翻。〕如其忖度，咸果释免。或有名垂结正，罪将断决，〔度，徒洛翻。断，丁乱翻。〕窃行货贿，方便规求，故致稽延，毕沾宽宥。用使俗多顽悖，时罕廉隅，为善者不预恩光作恶者独承徼幸。〔徼，古尧翻。〕古语曰：『小人之幸，君子之不幸。』〔太宗亦尝引是言。〕斯之谓也。望陛下而今而后，颇节于赦，使黎氓知禁，奸宄肃清。」其二，以为：「海内具僚九品以上，每岁逄赦，必赐阶勋，〔唐制，文散阶二十九，武散阶亦二十九，勋级十有二转。」至于朝野宴集，公私聚会，绯服众于青衣，「上元敕：四品服深绯，五品服浅绯，九品服深青。朝，直遥翻；下同。〕象板多于木笏；〔唐制，五品已上笏用象，九品以上用木。〕皆荣非德举，位罕才升，不知何者为妍蚩，何者为美恶。臣望自今以后，稍息私恩，使有善逾效忠勤，无才者咸知勉励。」其三，以为：「陛下临朝践极，取士太广六品以下职事清官，遂乃方之土芥，比之沙砾，〔砾，音历。〕若遂不加沙汰，臣恐有秽皇风。」其四，以为：「今之牧伯迁代太速，倏来忽往，蓬转萍流，既怀苟之谋，何暇循良之政！望自今刺史非三岁以上不可迁官，仍明察功过，尤甄赏罚。」疏奏，太后颇嘉之。〔甄，稽延翻，别也。疏，所去翻。〕是时官爵易得而法网严峻，〔，易以豉翻。〕故人竞为趋进而多陷刑戮，知几乃着思慎赋以刺时见志焉。

     丙午，以王孝杰为朔方道行军总管，击突厥。

     春，二月，己酉朔，日有食之。

     僧怀义益骄恣，太后恶之。〔恶，乌路翻。〕既焚明堂，心不自安，言多不顺；太后密选宫人有力者百余人以防之。壬子，执之于瑶光殿前树下，使建昌王武攸宁帅壮士殴杀之，〔帅，读曰率。殴，乌口翻。考异曰：旧传云：「人言发其阴谋者，太平公主乳母张夫人，令壮士啩而缢杀之，送尸白马寺；其侍者僧徒皆流窜远恶处。」李商隐宜都内人传云：「武后篡既久，颇放纵，耽内习，不敬宗庙，四方日有叛逆，防豫不暇。时宜都内人以唾壶进，思有以谏者。后坐帷下，倚檀凡与语，问四方事，宜都内人日：『大家知女卑于男邪﹖』后曰：『知。』内人曰：『古有安娲，亦不正是天子，佐伏羲，理九州岛耳。后世娘姥有越出房合断天下事者，皆不得其正，多是辅昏主，不然抱小儿。独大家革夫姓，改去钗钏，龚服冠冕，符瑞日至，大臣不敢动，真天子也。然今内之弄臣狎人朝夕进御者，久未屏去，妾疑此未当天意。』后曰：『何﹖』内人曰：『女，令也；男，阳也。阳尊而阴卑，虽大家以阴事主天，然宜体取刚亢明烈以销群阳，阳销然后阴得志也。今狎弄日至，处大家夫宫尊位，其势阴求阳也，阳胜而阴亦微，不可久也。大家始今日能屏去男妾，独立天下，则阳之刚亢明烈可有矣。如是过万万也，男子益削，女子益专，妾之愿在此。』后虽不能尽用，然即日下令，诛作明堂者。」此盖文士寓言。今从实录。〕送尸白马寺，焚之火造塔。

     甲子，太后去「慈氏越古」之号。〔去，羌吕翻。〕

     三月，丙辰，凤阁侍郎、同平章事周允元薨。

     夏，四月，天枢成，〔天枢，其制若柱。〕高一百五尺，〔高，古犒翻。〕径十二尺，八面，各径五尺。下为铁山，周百七十尺，以铜为蟠龙麒麟萦绕之；上为腾云承露盘，径三丈，四龙人立捧火珠，高一丈。工人毛婆罗造模，武三思为文，刻百官及四夷酋长名，〔高，古犒翻。酋，慈由翻。长，知两翻。〕太后自书其榜曰「大周万国颂德天枢」。

     秋，七月，辛酉，吐蕃寇临洮，〔临洮，洮州。洮，土刀翻。〕以王孝杰为肃边道行军大总管以讨之。

     九月，甲寅，太后合祭天地于南郊，加号天册金轮大圣皇帝，赦天下，改元。〔改元天册万岁。〕

     冬，十月，突厥默啜遣使请降，〔使，疏吏翻。降，户江翻。〕太后喜，册授左卫大将军归国公。

     万岁通天元年〔（丙申、六九六）是年九月始改元。〕

     腊月，甲戍，太后发神都；甲申，封神岳；〔后以嵩山为神岳。考异曰：统纪作壬午，实录作甲申。按去岁下制云：「腊月十六日有事于神岳。」长历：是月甲戍朔，壬午九日，甲申十一日，皆非十六日。今从实录。〕赦天下，改元万岁登封，天下百姓无出今年租税；大酺九日。〔酺，音蒲。〕丁亥，禅于少室；〔戴延之曰：嵩山三十六峰，东曰太室，西曰少室，相去十七里，嵩其总名也。谓之室，以其下各有石室焉。少室高八百六十丈，方十里，与太室相埒，但小耳。〕己丑，御朝觐坛受贺；〔朝，直遥翻。〕癸巳，还宫；甲午，谒太庙。

     右千牛卫将军安平王武攸绪，少有志行，恬澹寡欲，扈从封中岳还，〔少，诗照翻。行，下孟翻。从，才用翻。〕即求弃官，隐于嵩山之阳。太后疑其诈，许之，以观其所为。攸绪遂优游岩壑，冬居茅椒，〔茅椒编之为室，性暖，可以御寒。〕夏居石室，一如山林之士。太后所赐及王公所遗野服器玩，〔遗，士季翻。〕攸绪一皆置之不用，尘埃凝积。买田使奴耕种，与民无异。〔考异曰：旧传云：「圣历中，弃官隐嵩山。」今从实录。〕

     春，一月，甲寅，以娄师德为肃边道行军副总管，击吐蕃。己巳，以师德为左肃政大夫知政事如故。〔考异曰：实录云：「己巳，秋官尚书娄师德为肃政御史大夫，知政事如故。」旧传云：「万岁登封元年转左肃政御史大夫，仍依旧知政事。证圣元年吐蕃寇洮州，今师德与夏官尚书王孝杰讨之。」按证圣年号在登封前，此传尤为谬误。新传云：「师德为何源、积石、怀远军及河、兰、鄯、廓州检校营田大使，入迁秋官尚书，改左肃政御史大夫并知政事，证圣中与王孝杰拒吐蕃于洮州。」今据实录，延载元年一月，自宰相出为营田大使。新书宰相表，「长寿二年师德平章事，延载元年出为营田大使，万岁通天元年一月甲寅，师德为左肃政御史大夫、肃边道行军总管。」统纪云：「秋官尚书、知政事娄师德充副总管，讨吐蕃。」盖师德之出为营田大使，不解宰相之职也。今从实录、新本纪。〕

     改长安崇尊庙为太庙。〔崇尊庙见上卷天授元年。〕

     二月，辛巳，尊神岳天中王为神岳天中黄帝，灵妃为天中黄后；启为齐圣皇帝；封启母神为玉京太后。〔夏后启母石在嵩山。〕

     三月，壬寅，王孝杰、娄师德与吐蕃将论钦陵赞婆戢于素罗汗山，〔据娄师德传，素罗汗山在洮州界。将，即亮翻。〕唐兵大败；孝杰坐免为庶人，师德贬原州员外司马。〔考异曰：新纪，四月庚子贬师德，而无免孝杰日；新表，「三月壬寅孝杰免。」按实录三月壬寅抚州火下言孝杰等败，盖皆据奏到之日耳。二人同罪，贬必同时，不容隔月，不知果在何日。今但依实录，因其军败，终言贬官之事而已。〕师德因署移牒，惊曰：「官爵尽无邪！」既而曰：「亦善，亦善。」不得介意。「复，扶又翻。」

     丁巳，新明堂成，高二百九十四尺，方三百尺，规模率小于旧。上施金涂铁凤，高二丈，〔高，古犒翻。〕后为大风所损；更为铜火珠，群龙捧之，〔更，工衡翻。〕号曰通天宫。赦天下，改天万岁通天。

     大食请献师子。姚暃上疏，以为：「师子专食肉，远道传致，〔传，知恋翻。〕肉既难得，极为劳费。陛下鹰犬不蓄，渔猎悉停，岂容菲薄于身而厚给于兽！」乃却之。

     以检校夏官侍郎孙元亨同平章事。

     夏，五月，壬子，营州契丹松漠都督李尽忠、归诚州刺史孙万荣举兵反，政陷营州，〔开元十道志曰：舜筑柳城，即虞已前柳城之地，因有营州之称。郡国志云：当营室分，故曰营州。后汉末，辽西乌丸蹋顿所居。后魏于平州界置辽西郡，周平齐，犹为高宝宁所据，隋讨平宝宁，始置营州。松漠都督府及归诚州，太宗以内属契丹部落置。〕杀都督赵文翙。〔契，欺讫翻，又音吃。翙，呼会翻。〕尽忠，万荣之妹夫也，皆居于营州城侧。文翙刚愎，契丹饥不加赈给，视酋长如奴仆，故二人怨而反。〔愎，弼力翻。赈，津忍翻。酋，慈由翻。长，知两翻。〕乙丑，遣左鹰扬卫将军曹仁师、右金吾卫大将军张玄遇、左威卫大将军李多祚、司农少卿麻仁节等二十八将讨之。〔八将，即亮翻。〕秋，七月，辛亥，以春官尚书梁王武三思为榆关道安抚大使，〔榆关在胜州扴，与突厥接，非所以备契丹也。营州城西四百八十里，有榆关守捉城，所谓「临渝之险」也。「榆」当作「渝」，史于此以后多以「渝」作「榆」，读者宜详考。使，疏吏翻。〕姚暃副之，以备契丹。改李尽忠为李尽灭，孙万荣为孙万斩。〔武后改突厥骨咄禄为不卒禄，又改李尽忠为李尽灭，孙万荣为孙万斩。此事何异王莽所为，顾有成败之异耳。〕

     尽忠寻自称无上可汗，据营州，〔可，从刊入声。汗，音寒。〕以万荣为前锋，略地，所向皆下，旬日，兵至数万，进围檀州，〔檀州本汉渔郡傂奚县地，旧置安州，后周改为玄州，隋开皇十六年置檀州。〕清边前军副总管张九节击却之。

     八月，丁酉，曹仁师、张玄遇、麻仁节与契丹战于硖石谷，〔平州有西硖石、东硖石二戍。〕唐兵大败。先是，契丹破营州，〔先，悉应翻。〕获唐俘数百，囚之地牢，闻唐兵将至，使守牢霫绐之曰：〔使霫守唐俘于地牢，故曰守牢霫。霫，而立翻。绐，荡亥翻。〕「吾辈家属，饥寒不能自存，唯俟官军至即降耳。」〔降，户江翻；下同。〕既而契丹引出其俘，饲以糠粥，慰劳之曰：〔饲，祥吏翻。劳，力到翻。〕「吾养汝则无食，杀汝又不忍，今纵汝去。」遂释之。俘至幽州，具言其状，诸军闻之，争欲先入。至黄谷，〔据旧书，黄谷在西硖石。〕虏又遣老弱迎降，故遗老牛瘦马于道侧。仁师等三军弃步卒，将骑兵先进。契丹设伏横击之，飞索以亁玄遇、仁节，生获之，〔将，即亮翻。骑，奇寄翻。索，昔各翻。字书无「亁」字，今读与搨同，德盍翻，或曰吐合翻。〕将卒死者填山谷，鲜有脱者。〔鲜，息浅翻。〕契丹得军印，诈为牒，令玄遇等署之，牒总管燕匪石、宗怀昌等云：「官军已破贼，若至营州，军将皆斩，兵不叙勋。」〔燕，因肩翻。将，即亮翻。〕匪石等得牒，昼夜兼行，不遑寝食以赴之，士马疲弊；契丹伏兵于中道邀之，全军皆没。

     九月，制：「天下系囚及庶士家奴骁勇者，官偿其直，发以击契丹。」〔骁，坚尧翻〕初令山东近边诸州置武骑团兵，以同州刺史建安王武攸宜为右武威卫大将军，充清边道行军大总管，以讨契丹。

     右拾遗陈子昂为攸宜府参谋，〔以本官参谋军事，不列为品秩。〕上疏曰：「恩制免天下罪人及募诸色奴充兵讨击契丹，此乃捷急之计，非天子之兵。且比来刑狱久清，罪人全少，〔比，毗至翻。少，诗沼翻。〕奴多怯弱，不惯征行，〔惯，古患翻。〕纵其募集，未足可用。况今天下忠臣义士，万分未用其一，契丹小呩，〔呩，鱼列翻。〕假命待诛，何劳免罪赎奴，损国大体！臣恐此策不可威示天下。」

     丁巳，突厥寇凉州，执都督许钦明。〔考异曰：实录云：「吐蕃寇凉州，都督许钦明为贼所杀。」按明年正月默啜寇灵州，以钦明自随；又默啜将龚孙万荣，杀钦明以祭天。实录云吐蕃，误也。〕钦明，绍之曾孙也；〔许绍预凌烟阁二十四功臣之列。〕时出按部，突厥数万奄至城下，钦明拒战，为所虏。

     钦明兄钦寂，时为龙山军讨击副使，与契丹战于崇州，〔龙山，即慕容氏和龙之山也。崇州，奚州也，武德五年，分饶乐都督府之可汗部置，贞观三年，徙治营州之废阳师镇。〕军败，被擒。虏将围安东，令钦寂说其属城未下者。〔说，输芮翻。〕安东都护裴玄珪在城中，〔高宗总章元年置安东都护府于平壤城，上元元年，徙辽东郡故城，仪凤二年又徙新城，开元二年徙平州，天宝二年徙辽西故郡城，疑此时已徙平州。宋白曰：营州东南二百七十里有保定军，旧安东都护府。〕钦寂谓曰：「狂贼天殃灭在朝夕，公但励兵谨守以全忠节。」虏杀之。

     吐蕃复遣使请和亲，〔复，扶又翻。〕太后遣右武卫冑曹参军贵乡郭元振往察其宜。〔冑曹参军掌兵械、公廨兴善、罚&#16089;，大朝会行从，则受黄质甲铠弓矢于卫尉。〕吐蕃将论钦陵请罢安西四镇戍兵，并求分十姓突厥之地。〔长寿元年置四镇戍兵。十姓突厥，五咄陆、五弩失毕也。〕元振曰：「四镇、十姓与吐蕃种类本殊，〔种，章勇翻。〕今请罢唐兵，岂非有兼并之志乎﹖」钦陵曰：「吐蕃苟贪土地，欲为边患，则东侵甘、凉，岂肯规利于万里之外邪！」乃遣使者随元振入请之。

     朝廷疑未决，元振上疏，〔使，疏吏翻。朝，直遥翻。上，时掌翻。〕以为：「钦陵求罢兵割地，此乃利害之机，诚不可轻举措也。今若直拒其善意，则为边患必深。四镇之利远，甘、凉之害近，不可不深图也。宜以计缓之，使其和望未绝则善矣。彼四镇、十姓，吐蕃之所甚欲也，而青海、吐谷浑，亦国家之要地也，〔吐，从暾入声。谷，音浴。〕今报之宜曰：『四镇、十姓之地，本无用于中国，所以遣兵戍之，欲以镇抚西域，分吐蕃之势，使不得并力东侵也。今若果无东侵之志，堂归我吐谷浑诸部及青海故地，〔吐谷浑地没吐蕃，见二百二卷高宗咸亨三年，薛仁贵败于大非川，青海亦没。〕则五俟斤部亦当以归吐蕃。』〔西突厥五弩失毕部，各有酋长，曰五俟斤。俟，渠之翻。〕如此则以塞钦陵之口，〔塞，悉则翻。〕而亦未与之绝也。若钦陵小有乖违，则曲在彼矣。且四镇、十姓款附日久，今未察其情之向背，事之利害，〔背，蒲妹翻。〕遥割而弃之，恐伤诸国之心，非所以御四夷也。」太后从之。〔考异曰：御史台记：「论钦陵必欲得四镇及益州通市乃和亲，朝廷不许。制书至河源，纳言娄师德患之，曰：『制书到，彼必入寇，奈何！』监察御史南阳张彦先时按河源、积石诸军，谓师德曰：『但稽制书，虏必狐疑，吾乃先为之备，虏至必不捷矣。』师德从之。钦陵入寇，果无功，由是得罪于其国。」按师德延载元年一月日同平章事，充河源、积石、怀远等军营田大使，万岁通天元年一月为肃边道行军总管，兴王孝杰同击吐蕃，败于素罗汗山，寻贬原州司马。是岁吐蕃复求和，钦陵请割四镇之地。神功元年正月，师德复同平章事，九月乃守纳言。御史台记误也。〕

     元振又上言：「吐蕃百姓疲于傜戍，早愿和亲；钦陵利于统兵专制，独不欲归款。若国家岁发和亲使，〔上，时掌翻。使，疏吏翻。〕而钦陵常不从命，则彼国之人怨钦陵日深，望国恩日甚，设欲大举其徒，固亦难矣。斯亦离间之渐，〔间，古苋翻。〕可使其上下猜阻，祸乱内兴矣。」太后深然之。元振名震，以字行。

     庚申，以并州长史王方庆为鸾台侍郎，与殿中监万年李道广并同平章事。

     突厥默啜请为太后子，并为其女子求昏，悉归河西降户，帅其部众为国讨契丹。〔井为，众为，并于伪翻。帅，读曰率。〕太后遣豹韬卫大将军阎知微、〔龙朔改左右屯卫为左右武威卫，光宅又改为左右豹韬卫。〕左卫郎将摄司宾卿田归道册授默啜左卫大将军、迁善可汗。知微，立德之孙；归道，仁会之子也。〔阎立德以巧思称。田仁会，良吏也。〕

     冬，十月，辛卯，契丹李尽忠卒，孙万荣代领其众。突厥默啜乘间龚松漠，虏尽忠、万荣妻子而去。〔卒，子恤翻。间，古苋翻。〕太后进拜默啜为颉跌利施大单于、立功报国可汗。〔颉，户结翻。跌，徒结翻。单，音蝉。〕

     孙万荣收合余众，军势复振，〔复，扶又翻。〕遣别帅骆务整、何阿小为前锋，〔帅，所类翻。阿，乌葛翻。〕政陷冀州，杀刺史陆宝积，屠吏民数千人；又政瀛州，河北震动。制起彭泽令狄仁杰〔长寿元年，仁杰贬。〕为魏州刺史。前刺史独狐思庄畏契丹猝至，悉驱百姓入城，缮修守备。仁杰至，悉遣还农，曰：「贼犹在远，何烦如是！万一贼来，吾自当之。」百姓大悦。

     时契丹入寇，军书填委，夏官郎中硖石姚元崇剖析如流，皆有条理，〔后魏太和十一年于崤陵置崤县，属恒农郡；隋并入态耳县，属河南郡；唐武德元年复置，贞观十四年移治硖石坞，因更名硖石。〕太后奇之，擢为夏官侍郎。

     太后思徐有功用法平，〔长寿二年，有功除名。〕擢拜左台殿中侍御史，闻〔【章：十二行本「闻」上有「远近」二字；乙十一行本同；孔本同；张校同。】〕者无不相贺。鹿城主簿宗城潘好礼，〔鹿城汉安定侯国，时县西七里故城是也。周、齐为安定县，隋改为鹿城县，唐属冀州。唐制，上县主簿正九品下，中下县从九品上，好呼到翻。〕着论，称有功蹈道依仁，固守诚节，不以贵贱死生易其操履。设客问曰：「徐公于今谁与为比﹖」主人曰：「四海至广，人物至多，或匿迹韬光，仆不敢诬，若所闻见，则一人而已，当于古人中求之。」客曰：「何如张释之﹖」主人曰：「释之所行者甚，易徐公所行者甚难，难易之间，优劣见矣。〔，易以鼓翻；下不易同。见，贤遍翻。〕张公逢汉文之时，天下无事，至如盗高庙玉环及渭桥惊马，守法而已，〔事见十四卷汉文帝三年。〕岂不易哉！徐公逢革命之秋，惟新之运，〔属，之欲翻。〕唐朝遗老，或包藏祸心，使人主有疑。〔朝，直遥翻。〕如周兴、来俊臣，乃尧年之四凶也，崇饰恶言以诬盛德；而徐公守死善道，深相明白，几陷囹圄，数挂纲维，〔【章：十二行本「纲维」作「网罗」；乙十一行本同，孔本同；熊校同。几，居希翻。囹，卢丁翻。圄，鱼巨翻。数，所角翻。〕此吾子所闻，岂不难哉！」〔考异曰：朝野俭载云：「时来俊臣罗织人罪，皆先进状，敕依，即奏籍没。徐有功出死囚，亦先进状，某人罪合免，敕好，然后断雪。有功好出罪，皆先奉进止，非是自专。」此盖时人见俊臣所诛，有功所雪，往往得其所欲，疑以为先进状耳。若有功一一先奉进止，何至三陷死刑乎！今不取。〕客曰：「使为司刑卿，乃得展其才矣。」主人曰：「吾子徒见徐公用法平允，谓可置司刑；仆其人，方寸之地，何所不容，若其用之，何事不可，岂直司刑而已哉！」

