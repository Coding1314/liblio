卷第二百一十八【唐纪三十四】起柔兆涒滩（丙申）五月，至九月，不满一年。

     肃宗文明武德大圣大宣孝皇帝上之下

     至德元年〔（丙申﹑七五六）载，祖亥翻。〕

     五月，丁巳，炅众溃，走保南阳，〔炅，古迥翻。炅不书姓，承上卷安禄山将攻鲁炅事也。炅自颍川走保南阳。考异曰，玄宗实录云：「炅携百姓数千人奔顺阳川。」今从旧传。〕贼就围之。太常卿张垍荐夷陵太守虢王巨有勇略，上征吴王祇为太仆卿，〔垍，其冀翻。夷陵郡，峡州。守，式又翻。上，亦谓玄宗，自灵武即位后，玄宗称「上皇」，称肃宗为「上」。〕以巨为陈留，谯郡太守﹑河南节度使，兼统岭南节度使何履光﹑〔陈留郡，汴州。谯州，亳州。此二郡太守也。是年升五府经略讨击使为岭南节度使，领广﹑韶﹑循﹑潮﹑康﹑泷﹑端﹑新﹑封﹑春﹑勤﹑罗﹑潘﹑高﹑思〔恩〕﹑雷﹑崖﹑琼﹑振﹑儋﹑万安﹑军〔藤〕二十二州，治广州。〕黔中节度使赵国珍﹑〔赵国珍，牂柯别部充州蛮酋赵君道之裔。杨国忠兼剑南节度，以国珍有方略，授黔中都督，护五溪十余年，天下方乱，其所部独宁。按新书方镇表：开元二十六年，黔州置五溪诸州经略使，天宝十四载，增领守捉使，代宗大历四年，始置辰﹑溪﹑巫﹑锦﹑业五州都练守捉观察处置使，宪宗元和三年，黔州观察增领涪州，唐末，始于黔州置节镇。疑此时赵国珍未得建节。至明年，通鉴书置黔中节度，必有所据。〕南阳节度使鲁炅。国珍，本牂柯夷也。〔牂，音臧。柯，音哥。〕戊辰，巨引兵自蓝田出，趣南阳。〔趣，七喻翻。〕贼闻之，解围走。

     令狐潮复引兵攻雍丘。潮与张巡有旧，于城下相劳苦如平生，潮因说巡曰：〔复，扶又翻。劳，力到翻。说，式芮翻。〕「天下事去矣，足下坚守危城，欲谁为乎﹖」〔为，于伪翻。〕巡曰：「足下平生以忠义自许，今日之举，忠义何在！」潮惭而退。

     郭子仪﹑李光弼还常山，〔还，从宣翻，又音如字。〕史思明收散卒数万踵其后。子仪选骁骑更挑战，〔骁，坚尧翻。骑，奇寄翻。更，工衡翻。挑，徒了翻。〕三日，至行唐，〔即汉南行唐县，属常山郡。九域志：在郡北五十五里。〕贼疲，乃退。子仪乘之，又败之于沙河。〔沙河在新乐﹑行唐二县之间。败，补迈翻。〕蔡希德至洛阳，安禄山复使将步骑二万人北就思明，〔复，扶又翻。将，即亮翻，又音如字。〕又使牛廷玠发范阳等郡兵万余人助思明，合五万余人，而同罗﹑曳落河居五分之一。子仪至恒阳，思明随至，〔恒，户登翻。〕子仪深沟高垒以待之；贼来则守，去则追之，昼则耀兵，夜斫其营，贼不得休息。数日，子仪﹑光弼议曰：「贼倦矣，可以出战。」〔考异曰：河洛春秋以此为光弼语，汾阳家传作子仪语，盖二人共议耳。〕壬午，战于嘉山，〔据旧史安禄山传：嘉山在常山郡东。魏收地形志：中山郡上曲阳县有嘉山。上曲阳，即唐之恒阳也。考异曰：实录云「六月壬午」，按长历，六月癸未朔；壬午，五月二十九日也。汾阳家传﹑旧禄山传亦云「六月，战嘉山」。河洛春秋云：「六月二十五日，光弼破贼于嘉山。」今从实录而改其月。〕大破之，斩首四万级，捕虏千余人。思明坠马，露髻跣足步走，至暮，杖折枪归营，〔折，而设翻。〕奔于博陵；光弼就围之，军声大振。于是河北十余郡皆杀贼守将而降。〔将，即亮翻；下同。降，户江翻；下同。考异曰：河洛春秋云：「五月，蔡希德从东都见禄山，禄山又与马步二万人，至邢州，取尧山﹑招庆，射赵州东界，效曲﹑鼓﹑鹿城间，渡洿池水，入无极，至定州。牛介从幽州占归﹑檀﹑幽﹑易，兼大同﹑纥﹑蜡共万余人，帖思明。思明君既壮，共五万余人；其中精骑万人，悉是同罗﹑曳落河，精于驰突。光弼以十五万众顿军恒阳，樵采往来，人有难色，召有策者试之。时赵州司户参军先臣亡父包处遂上书与光弼曰：『思明用军，惟将劲悍，观其布措，实谓无谋。昔秦﹑赵争山，先居者胜，岂不为劳逸势倍，高下相悬。今宜重出军人有膂力者五万，被甲两重，陌刀各二。东有高山甚大，先令五千甲士于山上设伏，后出二千人山东取粮。贼见必追之，则奔山上。伏兵马与一百面鼓，应山上。避贼百姓，壮者亦与器械，令随大军；老弱者令居险固守，遥为声援。贼必围山攻之；城内出五万人，择将二人统之，各领二万，一将于南面，一将于城北门出。贼营悉在山东，其军夜出，长去贼三十里行；广张左右翼，以天晓合围。其军每二十五为队，每队置旗两口，冬冬鼓子一具，围落纔合，则动鼓子；贼必不测人之多少。然于城东门出军一万人，布掌底陈，山上亦击鼓而下，齐攻之，必克胜。』光弼尤然此计，乃出朔方计会，出入取粮。贼果然来袭，即奔山上。至六月二十五日，依前计大破贼于嘉山阵，斩首数万余级，生擒数千。思明落马步遁；至暮，拄折枪归营。希德中枪索，押衙刘旻斫断而走。生擒得旻。至二十六日，覆阵。二十七日，有诏至恒阳，云潼关失守，驾幸剑南。」包谞专欲归功其父，而他书皆无之。今不取。〕渔阳路再绝，〔渔阳，即谓范阳也。范阳郡，幽州。其后又分置蓟州渔阳郡，二郡始各有分界。然范阳节度尽统幽﹑易﹑平﹑檀﹑妫﹑燕等州，贼之根本实在范阳也。唐人于此时多以范阳﹑渔阳通言之，白居易诗所谓「渔阳鼙鼓动地来」，是以范阳通为渔阳也。前此颜杲卿以常山返正，渔阳路绝矣；杲卿败而复通。今郭﹑李破史思明，故再绝。〕贼往来者皆轻骑窃过，多为官军所获，将士家在渔阳者无不摇心。

     禄山大惧，召高尚﹑严庄诟之曰：「汝数年教我反，以为万全。今守潼关，数月不能进，北路已绝，诸军四合，吾所有者止汴﹑郑数州而已，万全何在﹖汝自今勿来见我！」尚﹑庄惧，数日不敢见。田干真自关下来，为尚﹑庄说禄山曰：〔为，于伪翻。说，式芮翻；下密说同。〕「自古帝王经营大业，皆有胜败，岂能一举而成！今四方军垒虽多，皆新募乌合之众，未更行陈，〔更，工衡翻。行，户刚翻。陈，读曰阵。〕岂能敌我蓟北劲锐之兵，何足深忧！尚﹑庄皆佐命元勋，陛下一旦绝之，使诸将闻之，谁不内惧！若上下离心，臣窃为陛下危之！」禄山喜曰：「阿浩，汝能豁我心事。」即召尚﹑庄，置酒酣宴，自为之歌以侑酒，待之如初。阿浩，干真小字也。〔为，于伪翻。考异曰：禄山事迹作「阿法」，今从唐历﹑统纪﹑旧传。〕禄山议弃洛阳，走归范阳，计未决。

     是时，天下以杨国忠骄纵召乱，莫不切齿。又，禄山起兵以诛国忠为名，王思礼密说哥舒翰，使抗表请诛国忠，〔说，式芮翻。考异曰：玄宗实录云：「或劝翰：『留兵二万守关，悉以精锐回诛杨国忠，此汉挫七国之计也，公以为何如﹖』翰心许之，未发。有客泄其谋于国忠，国忠大惧。」按翰若回兵诛国忠，则正与禄山无异。思礼劝翰抗表言国忠罪犹不敢，况敢举兵乎！事必不然。且翰虽心许，他人安得知之！正由翰按兵不进，故国忠及其党疑惧，恐翰回兵诛之，其实翰无此心也。若果欲诛国忠，则安肯恸哭出关乎！幸蜀记云：「翰使王思礼至陕郡，见贼伪御史中丞﹑无敌将军﹑平西大使崔干佑，令传檄与禄山，数其干纪乱常，背天逆理，且曰：『若面缚而来，束身归死，赦尔九族，罪尔一身。如更屈强王师，迟疑未决，大军一鼓，玉石俱焚。尔审思之，悔无及矣。』」按翰与干佑方对垒相攻，思礼军中大将，岂可使骂禄山之檄诣干佑乎！必无此理。今不取。〕翰不应。思礼又请以三十骑劫取以来，至潼关杀之，翰曰：「如此，乃翰反，非禄山也。」或说国忠：「今朝廷重兵尽在翰手，翰若援旗西指，〔说，式芮翻。援，于元翻。〕于公岂不危哉！」国忠大惧，乃奏：「潼关大军虽盛，而后无继，万一失利，京师可忧，请选监牧小儿三千于苑中训练。」〔时监牧﹑五坊﹑禁苑之卒，率谓之小儿。〕上许之，使剑南军将李福德等领之。又募万人屯灞上，令所亲杜干运将之，〔将，即亮翻。〕名为御贼，实备翰也。翰闻之，亦恐为国忠所图，乃表请灞上军隶童关；六月，癸未，召杜干运诣关，因事斩之；国忠益惧。

     会有告崔干佑在陜，兵不满四千，皆羸若无备，〔此禄山之用间也。陜，失冉翻。〕上遣使趣哥舒翰进兵复陜﹑洛。〔趣，读曰促；下以义推。〕翰奏曰：「禄山久习用兵，今始为逆，岂肯无备！是必羸师以诱我，若往，正堕其计中。〔羸，伦为翻。诱，羊久翻。〕且贼远来，利在速战；官军据险以扼之，利在坚守。况贼残虐失众，兵势日蹙，将有内变；因而乘之，可不战擒也。要在成功，何必务速！今诸道征兵尚多未集，请且待之。」郭子仪﹑李光弼亦上言：「请引兵北取范阳，覆其巢穴，质贼党妻子以招之，〔上，时掌翻。质，音致。〕贼必内溃。潼关大军，唯应固守以弊之，不可轻出。」国忠疑翰谋己，言于上，以贼方无备，而翰逗留，将失机会。上以为然，续遣中使趣之，项背相望。翰不得已，抚膺恸哭；丙戌，引兵出关。〔逗，音豆。使，疏吏翻。趣，读曰促。考异曰：幸蜀记曰：「贼将崔干佑于陜郡西潜锋蓄锐，卧鼓偃旗，而侦者奏云，贼全无备。上然之。」又曰：「玄宗九处太平，不练军事，既被国忠眩惑，中使相继督责于公，不得已，抚膺恸哭久之，乃引师出关。国忠又令杜干运领所募兵于冯翊境上，潜备哥舒公。公曰：『今军出关，势十全矣。更置干运于侧以为疑军，人心忧疑，即不俟见贼，吾军溃矣。必当并之以除内忧。』遂令衙前总管叱万军进追军，诫之曰：『若不受追，即便斩头来。』干运果不敢赴。进诈词如欲叛哥舒，窃请见。干运遂喜，遽见之。与语，进忽抽佩刀曰：『奉处分，取公头。』干运惊惧。其左右悉新招募者，悉投仗散走，进遂斩干运，携首至于军门，众皆摄气，乃统其军赴关。」按翰若擅杀干运而夺其军，则是已反也，朝廷安能趣之出关乎！盖奏乞以其军隶潼关，朝廷已许之，翰朝召干运受处分，或有所违拒，因托军法以斩之耳。凌准邠志云：「郭子仪﹑李光弼将进军，闻朝廷议出潼关，图复陜﹑洛，二公议曰：『哥舒公老疾昏耄，贼素知诸军乌合，不足以战。今禄山悉锐南驰宛﹑洛，贼之余众尽委思明，我且破之，便覆其巢。质叛徒之族，取禄山之首，其势必矣。若潼关出师，有战必败。关城不守，京室有变，天下之乱，何可平之！』乃陈利害以闻，且请固关无出。」唐历：「会侦人自陜至，云：『崔干佑所将众不满四千，不足图也。』上大悦。」旧翰传：「翰既斩干运，心不自安，又素有风疾，至是颇甚，军中之务不复躬亲，委政于行军司马田良丘。良丘复不敢专断，教令不一，颇无部伍。其将王思礼﹑李承光又争长不謟，人无鬬志。」今兼采之。

     巳丑，遇崔干佑之军于灵宝西原。〔灵宝县更名，，见二百十五卷天宝元年。〕干佑据险以待之，南薄山，北阻河，隘道七十里。庚寅，官军与干佑会战。〔薄，伯各翻。隘，乌介翻。考异曰：肃宗实录：「乙酉，翰与干佑会战。」旧传：「四日，次灵宝西原。八日，与贼交战。」新传：「丙戌，次灵宝西原。庚寅，与干佑战。」按翰军既遇贼，必不留四日然后战。玄宗实录：「丙戌，翰出关。巳丑，遇贼。庚寅，战。」此近是，今从之。幸蜀记亦然。〕干佑伏兵于险，翰与田良丘浮舟中流以观军势，见干佑兵少，趣诸军使进。王思礼等将精兵五万居前，庞忠等将余兵十万继之，翰以兵三万登河北阜望之，鸣鼓以助其势。〔少，始绍翻。趣，读曰促。将，即亮翻，又音如字。〕干佑所出兵不过万人，什什伍伍，散如列星，或疏或密，或前或却，官军望而笑之。干佑严精兵，陈于其后。兵既交，贼偃旗如欲遁者，官军懈，不为备。须臾，伏兵发，贼乘高下木石，击杀士卒甚众。道隘，士卒如束，枪槊不得用。翰以毡车驾马为前驱，欲以冲贼。日过中，东风暴急，干佑以草车数十乘塞毡车之前，纵火焚之。〔乘，绳证翻。塞，悉则翻。考异曰：幸蜀记曰：「野中先有官草，积数十堆，因风焚之。」今从旧传。〕烟焰所被，〔被，皮义翻。〕官军不能开目，妄自相杀，谓贼在烟中，聚弓弩而射之。〔射，而亦翻。〕日暮，矢尽，乃知无贼。干佑遣同罗精骑自南山过，出官军之后击之，官军首尾骇乱，不知所备，于是大败；或弃甲窜匿山谷，或相挤排入河溺死，嚣声振天地，贼乘胜蹙之。后军见前军败，皆自溃，河北军望之亦溃。〔【章：十二行本「溃」下有「瞬息间两岸皆空」七字；乙十一行本同；孔本同；张校同；退斋校同。河北军，翰所自将者也。〕翰独与麾下数百骑走，自首阳山西渡河入关。〔首阳山当是首山，衍「阳」字。首山在蒲州河东县界，与湖城县之荆山隔河相对。〕关外先为三堑，皆广二丈，深丈，〔广，古旷翻。深，式浸翻。〕人马坠其中，须臾而满；余众践之以度，〔践，息浅翻。〕士卒得入关者纔八千余人。辛卯，干佑进攻潼关，克之。

     翰至关西驿，揭牓收散卒，欲复守潼关。〔复，扶又翻。〕蕃将火拔归仁等以百余骑围驿，入谓翰曰：「贼至矣，请公上马。」翰上马出驿，归仁帅众叩头曰：「公以二十万众一战弃之，何面目复见天子！〔帅，读曰率。复，扶又翻。〕且公不见高仙芝﹑封常青乎﹖〔谓军败必诛也。事见上卷上年。〕请公东行。」翰不可，欲下马。归仁以毛絷其足于马腹，及诸将不从者，皆执之以东。〔将，即亮翻；下同。〕会贼将田干真已至，遂降之，俱送洛阳。〔降，户江翻。〕安禄山问翰曰：「汝常轻我，〔事见二百十六卷天宝十一载。〕今定何如﹖」翰伏地对曰：「臣肉眼不识圣人。今天下未平，李光弼在常山，李祗在东平，〔李祗，即谓吴王祗。〕鲁炅在南阳，〔炅，股迥翻。〕陛下留臣，使以尺书招之，不日皆下矣。」禄山大喜，以翰为司空﹑同平章事。谓火拔归仁曰：「汝叛主，不忠不义。」执而斩之。翰以书招诸将，皆复书责之。禄山知不效，乃囚诸苑中。〔东都苑中也。〕潼关既败，于是河东﹑华阴﹑冯翊﹑上洛防御使皆弃郡走，〔河东郡，蒲州。华阴郡，华州。冯翊郡，同州。上洛郡，商州。华，户化翻。〕所在守兵皆散。

     是日，翰麾下来告急，上不时召见，〔见，贤遍翻。〕但遣李福德等将监牧兵赴潼关。及暮，平安火不至，〔六典：唐镇戍烽候所至，大率相去三十里。每日初夜，放烟一炬，谓之平安火。时守兵已溃，无人复举火。〕上始惧。壬辰，召宰相谋之。杨国忠自以身领剑南，闻安禄山反，即令副使崔圆阴具储偫，以备有急投之，〔相，息亮翻。令，力丁翻。使，疏吏翻。偫，直里翻。〕至是首唱幸蜀之策。上然之。癸巳，国忠集百官于朝堂，惶懅流涕；〔朝，直遥翻；下同。懅，巨鱼翻，急也。〕问以策略，皆唯唯不对。〔唯，于癸翻。〕国忠曰：「人告禄山反状已十年，上不之信。今日之事，非宰相之过。」仗下，〔朝罢，则左右三卫立仗者皆休下。〕士民惊扰奔走，不知所之，市里萧条。国忠使韩﹑虢入宫，劝上入蜀。

     甲午，百官朝者什无一二。上御勤政楼，下制，云欲亲征，闻者皆莫之信。以京兆尹魏方进为御史大夫兼置顿使；京兆少尹灵昌崔光远为京兆尹，充西京留守；将军边令诚掌宫闱管钥。托以剑南节度大使颍王伷将赴镇，令本道设储偫。〔伷，公了翻。偫，直里翻。〕是日，上移仗北内。〔唐都长安，以太极宫为西内，大明宫为东内，兴庆宫为南内，北内当在玄武门内。又以地望言之，则自兴庆宫移仗归大明宫，兴庆宫在南，大明宫在北，故亦谓大明宫为北内。考异曰：幸蜀记：「上遣中使曹仙领千人击鼓于春明门外，又令烧闲厩草积，烟焰燎天。上将乘马，杨国忠谏，以为：『当谨守宗祧，不可轻动。』韦见素力争，以为：『贼势逼近，人心不固，陛下不可不出避狄。国忠暗与贼通，其言不可听。』往返数四，上乃从见素议。加魏方进御史大夫，充前路知顿使。」按贼陷潼关，銮舆将出，人心已危，岂有更击鼓烧草以惊之！国忠久蓄幸蜀之谋，见素乃其所引，岂得上前有此争论！此盖宋臣欲归功见素，事乃近诬。今不取。〕既夕，命龙武大将军陈玄礼整比六军，〔比，毗寐翻。〕厚赐钱帛，选闲厩马九百余匹，外人皆莫之知。乙未，黎明，上独与贵妃姊妹﹑皇子﹑妃﹑主﹑皇孙﹑杨国忠﹑韦见素﹑魏方进﹑陈玄礼及亲近宦官﹑宫人出延秋门，〔延秋门，唐长安禁苑之西门也。程大昌雍禄有汉唐要地参出图，唐禁苑西北，包汉长安故城。未央宫，唐后改为通光殿；西出即延秋门。考异曰：幸蜀记云：「丙申，百官尚赴朝。」此乙未日事，宋巨误也。〕妃﹑主﹑皇孙之在外者，皆委之而去。上过左藏，〔藏，徂浪翻。〕杨国忠请焚之，曰：「无为贼守。」上愀然曰：「贼来不得，必更敛于百姓；不如与之，无重困吾赤子。」〔史记玄宗有君人之言。愀，子小翻。敛，力赡翻。〕是日，百官犹有入朝者，至宫门，犹闻漏声，三卫立仗俨然。〔唐朝会之制：三卫番上，分为五仗，号衙内五卫。一曰供奉仗，以左﹑右卫为之。二曰亲仗，以亲卫为之。三曰勋仗，以勋卫为之。四曰翊仗，以翊卫为之。五曰散手仗，以亲﹑勋﹑翊卫为之。平明，传点毕，内门开，百官入立班，皇帝升御坐，金吾将军一人奏左﹑右厢内外平安，通事舍人赞，宰相﹑两省官再拜升殿，内谒者承旨唤仗，左﹑右羽林将军勘以木契，自东西合而入。朝罢，皇帝步入东序门，然后放仗。内外仗队，七刻乃下。常参辍朝日，六刻即下。〕门既启，则宫人乱出，中外扰攘，不知上所之。于是王公﹑士民四出逃窜，山谷细民争入宫禁及王公第舍，盗取金宝，或乘驴上殿。又焚左藏大盈库。崔光远﹑边令诚帅人救火，〔帅，读曰率。〕又募人摄府﹑县官分守之，杀十余人，乃稍定。光远遣其子东见禄山，令诚亦以管钥献之。

     上过便桥，杨国忠使人焚桥。上曰：「士庶各避贼求生，奈何绝其路！」留内侍监高力士，使扑灭乃来。〔玄宗始置内侍监，秩三品，以高力士及袁思艺为之。扑，普卜翻。〕上遣宦者王洛卿前行，告谕郡县置顿。食时，至咸阳望贤宫，〔咸阳县，在京城西四十里。望贤宫，在县东。〕洛卿与县令俱逃，中使征召，吏民莫有应者。日向中，上犹未食，杨国忠自市胡饼以献。〔胡饼，今之蒸饼。高似孙曰：胡饼，言以胡麻着之也。崔鸿前赵录：石虎讳胡，改胡饼曰麻饼。缃素杂记曰：有鬻胡饼者，不晓名之所谓，易其名曰炉饼。以为胡人所啖，故曰胡饼也。〕于是民争献粝饭，〔粝，卢达翻，粗也。〕杂以麦豆；皇孙辈争以手掬食之，须臾而尽，犹未能饱。〔考异曰：唐历：「至望贤顿，御马病。上曰：『杀此马，拆行宫舍木煮食之。』众不忍食。」幸蜀记：「至望贤宫，行从皆饥。上入宫，憩于树下，怫然若有弃海内外之意。高力士觉之，遂抱上足，呜咽开谕，上乃止。」肃宗实录：「杨国忠自入市，衣袖中盛胡饼，献上皇。」天宝乱杂记：「六月十一日，大驾幸蜀，至望贤宫，官吏奔窜。迨曛黑，百姓有稍稍来者。上亲问之：『卿家有饭否﹖不择精粗，但且将来。』老幼于是竞担挈壶浆，杂之以麦子饭，送至上前。先给兵士，六宫及皇孙己下，咸以手掬而食。顷时又尽，犹不能饱。既乏器用，又无釭烛，从驾者枕藉寝止，长幼莫之分别；赖月入户庭，上与六宫﹑皇孙等差异焉。」按上九日幸蜀，温畬云「十一日」，非也。余则兼采之。〕上皆酬其直，慰劳之。〔劳，力到翻。〕众皆哭，上亦掩泣。有老父郭从谨进言曰：「禄山包藏祸心，固非一日；亦有诣阙告其谋者，陛下往往诛之，〔事见上卷上年。〕使得逞其奸逆，致陛下播越。是以先王务延访忠良以广聪明，盖为此也。臣犹记宋璟为相，数进直言，天下赖以安平。〔为，于伪翻。数，所角翻。〕自顷以来，在廷之臣以言为讳，惟阿谀取容，是以阙门之外，陛下皆不得而知。草野之臣，必知有今日久矣，但九重严邃，区区之心无路上达。事不至此，臣何由得睹陛下之面而诉之乎！」上曰：「此朕之不明，悔无所及。」慰谕而遣之。俄而尚食举御膳而至，〔尚，主也。主御膳之官，有奉御，有直长。「而」，一作「以」。〕上命先赐从官，〔从，才用翻；下时从同。〕然后食之。令军士散诣村落求食，期未时皆集而行。夜将半，乃至金城。〔金城县，属京兆，本始平县，中宗景龙二年送金城公主降吐蕃至此，更名金城，在京城西八十五里。〕县令亦逃，县民皆脱身走，饮食器皿具在，士卒得以自给。时从者多逃，内侍监袁思艺亦亡去。驿中无灯，人相枕藉而寝，贵贱无以复辨。〔枕，即任翻。藉，慈夜翻。复，扶又翻。〕王思礼自潼关至，始知哥舒翰被擒；以思礼为河西﹑陇右节度使，即令赴镇，收合散卒，以俟东讨。

     丙申，至马嵬驿，〔金人疆域图：马嵬驿，在京兆兴平县。〕将士饥疲，皆愤怒。陈玄礼以祸由杨国忠，欲诛之，因东宫宦者李辅国以告太子，太子未决。会吐蕃使者二十余人遮国忠马，诉以无食，国忠未及对，军士呼曰：「国忠与胡虏谋反！」或射之，中鞍。国忠走至西门内，〔马嵬驿之西门也。呼，火故翻。射，而亦翻。中，竹仲翻。〕军士追杀之，屠割支体，以枪揭其首于驿门外，并杀其子户部侍郎暄及韩国﹑秦国夫人。御史大夫魏方进曰：「汝曹何敢害宰相！」众又杀之。韦见素闻乱而出，为乱兵所檛，脑血流地。众曰：「勿伤韦相公。」救之，得免。军士围驿，上闻諠哗，问外何事，左右以国忠反对。上杖屦出驿门，慰劳军士，令收队，军士不应。上使高力士问之，玄礼对曰：「国忠谋反，贵妃不宜供奉，愿陛下割恩正法。」上曰：「朕当自处之。」〔处，昌吕翻。〕入门，倚杖倾首而立。久之，京兆司录韦谔前言曰：〔京兆府司录参军，正七品上。武德初，改州主簿曰录事参军，掌正违失，麘符印；开元元年改曰司录。〕「今众怒难犯，〔引左传郑子产之言。〕安危在晷刻，愿陛下速决！」因叩头流血。上曰：「贵妃常居深宫，安知国忠反谋﹖」高力士曰：「贵妃诚无罪，然将士已杀国忠，而贵妃在陛下左右，岂敢自安！愿陛下审思之，将士安则陛下安矣。」〔将，即亮翻；下同。〕上乃命力士引贵妃于佛堂，缢杀之。舆尸寘驿庭，召玄礼等人视之。玄礼等乃免冑释甲，顿首请罪，上慰劳之，〔劳，力到翻。〕令晓谕军士。玄礼等皆呼万岁，再拜而出，于是始整部伍为行计。谔，见素之子也。国忠妻裴柔〔裴柔，故蜀倡也。〕与其幼子晞及虢国夫人﹑夫人子裴徽，皆走至陈仓，县令薛景仙帅吏士追捕，诛之。〔帅，读曰率；下同。〕

     丁酉，上将发马嵬，朝臣惟韦见素一人，乃以韦谔为御史中丞，充置顿使。〔朝，直遥翻。使，疏吏翻。〕将士皆曰：「国忠谋反，其将吏皆在蜀，不可往。」或请之河﹑陇，或请之灵武，或请之太原，〔之，往也。〕或言还京师。上意在入蜀，虑违众心，竟不言所向。韦谔曰：「还京，当有御贼之备。今兵少，未易东向，〔易，以豉翻。〕不如且至扶风，徐图去就。」〔考异曰：幸蜀记曰：「上意将幸西蜀，有中使常清奏曰：『国忠久在剑南，又诸将吏或有连谋，虑远防微，须深详议。』中官陈全节奏曰：『太原城池固莫之比，可以久处，请幸北京。』中官郭希奏曰：『朔方地近，被带山河，镇遏之雄，莫之与比。以臣愚见，不及朔方。』中使骆承休奏曰：『姑臧一郡尝霸中原，秦﹑陇﹑河﹑兰皆足征取，且巡陇右，驻跸凉州，翦彼鲸鲵，事将取易。』左右各陈其意见者十余辈。高力士在侧而无言。上顾之曰：『以卿之意，何道堪行﹖』力士曰：『太原虽固，地与贼邻，本属禄山，人心难测。朔方近塞，半是蕃戎，不达朝章，卒难教驭。西凉悬远，沙漠萧条，大驾顺动，人马非少，先无备拟，必有阙供，贼骑起来，恐见狼狈。剑南虽窄，土富人繁，表里江山，内外险固；以臣所料，蜀道可行。』上然之。即除韦谔御史中丞，充置顿使。」今从唐历。〕上询于众，众以为然，乃从之。及行，父老皆遮道请留，曰：「宫阙，陛下家居，陵寝，陛下坟墓，今舍此，欲何之﹖」上为之按辔久之，乃令太子于后宣慰父老。父老因曰：「至尊既不肯留，某等愿帅子弟从殿下东破贼，取长安。〔帅，读曰率。〕若殿下与至尊皆入蜀，使中原百姓谁为之主﹖」须臾，众至数千人。太子不可，曰：「至尊远冒险阻，吾岂忍朝夕离左右。〔离，力智翻。〕且吾尚未面辞，当还白至尊，更禀进止。」涕泣，跋马欲西。〔还，从宣翻。跋马者，勒马使回转也。跋，蒲拨翻。〕建宁王倓〔倓，徒甘翻。〕与李辅国执鞚谏曰：「逆胡犯阙，四海分崩，不因人情，何以兴复！今殿下从至尊入蜀，若贼兵烧绝栈道，〔鞚，苦贡翻。栈，士限翻。〕则中原之地拱手授贼矣。人情既离，不可复合，虽欲复至此，其可得乎！〔复，扶又翻，又音如字。不如收西北守边之兵，召郭﹑李于河北，与之并力东讨逆贼，克复两京，削平四海，使社稷危而复安，宗庙毁而更存，扫除宫禁以迎至尊，岂非孝之大者乎！何必区区温凊，为儿女之恋乎！」〔记曰：凡为人子，冬温而夏凊，昏定而晨省。凊，七政翻。考异曰：旧宦者传：「李靖忠启太子，请留，张良娣赞成之。」按太子独还宣慰百姓，良娣不在旁，何以得赞成留计！今不取。天宝乱离记：「大驾至岐州，上取褒斜路幸蜀，储皇取彭原路抵灵武。」此误也。〕广平王俶亦劝太子留。〔俶，昌六翻。〕父老共拥太子马，不得行。太子乃使俶驰白上。上总辔待太子，久不至，使人侦之，〔侦，丑郑翻。〕还白状，上曰：「天也！」乃分后军二千人及飞龙厩马从太子，〔仗内六厩，飞龙厩为最上乘马。〕且谕将士曰：「太子仁孝，可奉宗庙，汝曹善辅佐之。」〔将，即量翻。〕又谕太子曰：「汝勉之，勿以吾为念。西北诸胡，吾抚之素厚，汝必得其用。」太子南向号泣而已。〔上已南迈，而太子留在后，故南向号泣。号，户刀翻。〕又使送东宫内人于太子，〔张良娣在军中，自此构建宁之祸。〕且宣旨欲传位，太子不受。俶﹑倓，皆太子之子也。

     己亥，上至岐山。〔岐山县在扶风郡东北，后周天和四年割泾州鹑觚县之南界置三龙县；隋开皇十六年移于岐山南十里，改为岐山县；大业九年移于今县东北八里；唐武德元年移于岐阳县界张堡垒；七年移理龙尾驿城；贞观八年又移理石潜驿。〕或言贼前锋且至，上遽过，宿扶风郡。士卒潜怀去就，往往流言不逊，陈玄礼不能制，上患之。会成都贡春彩十余万匹，至扶风，上命悉陈之于庭，召将士入，临轩谕之曰：「朕比来衰耄，〔比，毗至翻。〕托任失人，致逆胡乱常，须远避其锋。知卿等皆苍猝从朕，不得别父母妻子，苃涉至此，〔草行为苃；水行为涉。〕劳苦至矣，朕甚愧之。蜀路阻长，郡县褊小，人马众多，或不能供，今听卿等各还家；朕独与子﹑孙﹑中官前行入蜀，亦足自达。今日与卿等诀别，可共分此彩以备资粮。若归，见父母及长安父老，为朕致意，〔为，于伪翻。〕各好自爱也！」因泣下沾襟。众皆哭，曰：「臣等死生从陛下，不敢有贰！」上良久曰：「去留听卿。」自是流言始息。〔玄宗于此，有楚昭王去国谕父老之意。然玄宗之为是言也，出于不得已。

     太子既留，莫知所适。广平王俶曰：「日渐晏，此不可驻，众欲何之﹖」皆莫对。建宁王倓曰：「殿下昔尝为朔方节度大使，〔事见二百十三卷开元十五年。〕将吏岁时致启，倓略识其姓名。今河西﹑陇右之众皆败降贼，〔将，即亮翻。降，户江翻。〕父兄子弟多在贼中，或生异图。朔方道近，士马全盛，裴冕衣冠名族，必无贰心。〔时裴冕为河西行军司马。〕贼入长安方虏掠，未暇徇地，乘此速往就之，徐图大举，此上策也。」众皆曰：「善！」至渭滨，遇潼关败卒，误与之战，死伤甚众。已，乃收余卒，择渭水浅处，乘马涉渡；无马者涕泣而返。太子自奉天北上，〔文明元年，分京兆之醴泉﹑始平﹑好畤﹑武功，豳州之永寿县，置奉天县，以奉干陵，在长安西北一百五十里。上，时掌翻。〕比至新平，〔比，必寐翻，及也。〕通夜驰三百里，士卒﹑器械失亡过半，所存之众不过数百。新平太守薛羽弃郡走，太子斩之。是日，至安定，太守徐丷亦走，又斩之。〔新平郡，豳州。安定郡，泾州。守，手又翻；下同。丷，讫岳翻。〕

     庚子，以剑南节度留后崔圆为剑南节度等副大使。辛丑，上发扶风，宿陈仓。

     太子至乌氏，彭原太守李遵出迎，〔乌氏，汉县，故墟在彭原东南。据旧书，乌氏，驿名。康曰：是年改乌氏曰保定。余按保定县本汉安定县，唐为泾州治所，在彭原西一百二十里。保定县固是此年更名，然非乌氏之地。彭原郡，宁州，本北地郡，天宝元年更郡。氏，音支。〕献衣及糗粮。至彭原，募士，得数百人。是日至平凉，〔糗，去久翻。平凉郡，原州。〕阅监牧马，得数万匹，又募士，得五百余人，军势稍振。

     壬寅，上至散关，〔散关，在陈仓县西南。散，苏旱翻。〕分扈从将士为六军。〔从，才用翻。将，即亮翻；下同。〕使颍王伷先行诣剑南，〔伷，公了翻。考异曰：肃宗实录：「七月，景寅，上皇入剑门，幸普安郡；命颍王伷先入蜀。」今从玄宗实录。唐骈剧谈录：「上至骆谷山，登高望远，呜咽流涕，谓高力士曰：『吾昔若取九龄语，不到此。』命中使往韶州祭之。」按玄宗入蜀不至骆谷，康骈误也。旧张九龄传曰：「上皇在蜀，思张九龄之先觉，下诏赠司徒，仍遣就韶州致祭。」按其诏，乃德宗赠九龄司徒诏也。张九龄事迹云「建中元年七月诏」。旧传误也。〕寿王瑁等分将六军以次之。〔瑁，莫报翻。将，同上音，又音如字。〕丙午，上至河池郡。〔河池郡，凤州。〕崔圆奉表迎车驾，具陈蜀土丰稔，甲兵全盛。上大悦，即日，以圆为中书侍郎﹑同平章事，蜀郡长史如故。以陇西公瑀为汉中王﹑梁州都督﹑山南西道采访，防御使。瑀，琎之弟也。〔长，知两翻。瑀，音，禹。使，疏吏翻。琎，则邻翻。汝阳王琎，宁王宪之嫡长子。

     王思礼至平凉，闻河西诸胡乱，还，诣行在。初，河西诸胡部落闻其都护皆从哥舒翰没于潼关，故争自立，相攻击；而都护实从翰在北岸，不死，又不与火拔归仁俱降贼。〔降，户江翻。〕上乃以河西兵马使周泌为河西节度使，陇右兵马使彭元耀为陇右节度使，〔泌，薄必翻。考异曰：肃宗实录：「即位之日，以泌为河西﹑耀为陇右节度使。」或者玄宗已命以二镇，二人至灵武见肃宗，又加新命乎﹖唐历作「周秘」，今从玄宗实录。〕与都护思结进明等俱之镇，〔突厥之皋兰州﹑兴昔府，思结之蹛林州﹑金水州﹑贺兰州﹑卢山府，皆羁属河西。又陇右道有突厥州三，府二十七。〕招其部落。以思礼为行在都知兵马使。

     戊申，扶风民康景龙等自相帅击贼所署宣慰使薛总，斩首二百余级。庚戌，陈仓令薛景仙杀贼守将，克扶风而守之。〔帅，读曰率。将，即亮翻；下同。〕

     安禄山不意上遽西幸，遣使止崔干佑兵留潼关，凡十日，乃遣孙孝哲将兵入长安，〔考异曰：肃宗实录﹑禄山事迹惟载七月丁卯﹑己巳，禄山害诸妃﹑主。诸书皆无贼入长安之日。惟乱离记云：「六月二十三日，孙孝哲等攻陷长安，害诸妃﹑主﹑皇孙。七月一日，禄山遣殿中御史张通儒为西京留守。」此书多抵牾，不足为惧。然以月日计之，贼以六月八日破潼关，其入长安必在此月内矣。新传云：「贼不谓天子能遽去，驻兵潼关十日，乃西行；时已至扶风。」按玄宗十六日至扶风县，十七日至扶风郡，若贼驻潼关十日，则于时未能至长安也。又云：「禄山使张通儒守东京，田干真为京兆尹。」又云：「禄山未至长安，士人皆逃入山谷，群不逞剽左藏大盈库，百司帑藏竭，乃火其余。禄山至，怒，乃大索三日。」暗旧传，通儒为西京留守。徧检诸书，禄山自反后未尝至长安，新传误也。〕以张通儒为西京留守，崔光远为京兆尹；使安忠顺〔【严：「忠顺」改「守忠」。】〕将兵屯苑中，以镇关中。〔此西京苑中也。〕孝哲为禄山所宠任，尤用事，常与严庄争权；禄山使监关中诸将，〔监，工衔翻。〕通儒等皆受制于孝哲。孝哲豪侈，果于杀戮，贼党畏之。禄山命搜捕百官﹑宦者﹑宫女等，每获数百人，辄以兵卫送洛阳。王﹑侯﹑将﹑相扈从车驾﹑家留长安者，诛及婴孩。〔从，才用翻。〕陈希烈以晚节失恩，怨上，与张均﹑张垍等皆降于贼。〔陈希烈以罢相失职，张均﹑张垍恨不大用，故皆降贼。〕禄山以希烈﹑垍为相，自余朝士皆授以官。于是贼势大炽，西胁汧﹑陇，南侵江﹑汉，北割河东之半。得扶风则西胁汧﹑陇，围南阳则南侵江﹑汉。崔干佑乘潼关之捷，北取河东。汧，口坚翻。〕然贼将皆粗猛无远略，既克长安，以为得志，日夜纵酒，专以声色宝贿为事，无复西出之意〔复，扶又翻；下始复同。〕故上得安行入蜀，太子北行亦无追迫之患。

     李光弼围博陵未下，闻潼关不守，解围而南。史思明踵其后，光弼击却之，与郭子仪皆引兵入井陉，留常山太守王篏将景城﹑河间团练兵守常山。〔篏，音甫〕平卢节度使刘正臣将袭范阳，未至史思明引兵逆击之，正臣大败，弃妻子走，士卒死者七千余人。初，颜真卿闻河北节度使李光弼出井陉，即敛军还平原，以待光弼之命。闻郭﹑李西入井陉，真卿始复区处河北军事。〔处，昌吕翻。〕

     太子至平凉数日，朔方留后杜鸿渐﹑六城水陆运使魏少游﹑〔朔方所统有三受降城，及丰安﹑定远﹑振武三城，皆在黄河外。〕相与谋曰：「平凉散地，非屯兵之所，灵武兵食完富，〔灵武郡，灵州，朔方节度使治所。〕若迎太子至此，北收诸城兵，西发河﹑陇劲骑，南向以定中原，此万世一时也。」乃使涵奉笺于太子，且籍朔方士马﹑甲兵﹑谷帛﹑军须之数以献之。涵至平凉，太子大悦。会河西司马裴冕入为御使中丞，至平凉见太子，亦劝太子之朔方，太子从之。鸿渐，暹之族子；〔杜暹，开元中为相。〕涵，道之曾孙也。〔道，永安王孝基兄子，嗣孝基后。〕鸿渐﹑漪使少游居后，葺次舍，庀资储，〔庀，卑婢翻，具也。〕自迎太子于平凉北境，说太子曰：「朔方，天下劲兵处也。今吐蕃请和，回纥内附，〔说，输芮翻。纥，下没翻。〕四方郡县大抵坚守拒贼以俟兴复。殿下今理兵灵武，按辔长驱，移檄四方，收揽忠义，则逆贼不足屠也。」少游盛治宫室，帷帐皆仿禁中，饮膳备水陆。秋，七月，辛酉，太子至灵武，悉命撤之。〔史言肃宗以此成兴复之功。〕

     甲子，上至普安，〔普安郡，剑州。〕宪部侍郎房管来谒见。〔见，贤遍翻。〕上之发长安也，群臣多不知，至咸阳，谓高力士曰：「朝臣谁当来，谁不来﹖」对曰：「张均﹑张垍父子受陛下恩最深，且连戚里，〔谓垍尚主也。垍，其冀翻。〕是必先来。时论皆谓房管宜为相，而陛下不用，〔管，古缓翻。相，息亮翻。〕又禄山尝见荐之，恐或不来。」上曰：「事未可知。」及管至，上问均兄弟，对曰：「臣帅与偕来，逗遛不进；观其意，似有所蓄而不能言也。」〔帅，读曰率。逗，音豆。〕上顾力士曰：「朕固知之矣。」即日，以管为文部侍郎﹑同平章事。〔天宝十一载，改刑部曰宪部，吏部曰文部。〕

     初，张垍尚宁亲公主，〔宁亲公主自兴信徙封，上女也。〕听于禁中置宅，宠渥无比。陈希烈求解政务，〔事见上卷天宝十三载。〕上幸垍宅，问可为相者。垍未对。上曰：「无若爱伲。」垍降阶拜舞。既而不用，故垍怀怏怏，上亦觉之。怏，于两翻。〕是时均﹑垍兄弟及姚崇之子尚书右丞奕﹑萧嵩之子兵部侍郎华﹑韦安石之子礼部侍郎陟﹑太常少卿斌，皆以才望至大官，上尝曰：「吾命相，当徧举故相子弟耳。」既而皆不用。〔自初张垍以下，史皆追叙前事。斌，音彬。〕

     裴冕﹑杜鸿渐等上太子笺，请遵马嵬之命，即皇帝位，太子不许。〔上，时掌翻。嵬，五回翻。〕冕等言曰：「将士皆官中人，日夜思归，所以崎岖从殿下远涉沙塞者，冀尺寸之功。若一朝离散，不可复集。愿殿下勉徇众心，为社稷计！」笺五上，〔将，即亮翻。复，扶又翻。上，时掌翻。〕太子乃许之。是日，肃宗即位于灵武城南楼，群臣舞蹈，上流涕歔欷。〔自此以后，凡书上者，皆谓肃宗也。歔，音虚。欷，许既翻，又音希。〕尊玄宗为上皇天帝，赦天下，改元。〔至是方改天宝十四载为至德元载。〕以杜鸿渐﹑崔漪并知中书舍人事，裴冕为中书侍郎﹑同平章事。改关内采访使为节度使，徙治安化，以前蒲关防御使吕崇贲为之。〔关内采访使以京官领，无治所；今改为节镇，治安化，领京兆﹑同﹑岐﹑金﹑商五州。安话县本隋之弘化县，天宝元年更名，并更庆州弘化郡为安化郡。蒲关，即蒲津关。使，疏吏翻。〕以陈仓令薛景仙为扶风太守，兼防御使；陇右节度使郭英乂为天水太守，兼防御使。〔守，式又翻。天水郡，秦州。〕时塞上精兵皆选入讨贼，惟余老弱守边，文武官不满三十人，披草莱，立朝廷，制度草创，武人骄慢。大将管崇嗣在朝堂，背阙而坐，言笑自若，监察御史李勉奏弹之，〔朝，直遥翻。将，即亮翻。背，蒲妹翻。监，工衔翻。〕系于有司。上特原之，叹曰：「吾有李勉，朝廷始尊！」勉，元懿之曾孙也。〔郑王元懿，高祖之子。〕旬日间，归附者渐众。

     张良娣性巧慧，能得上意，从上来方朔。时从兵单寡，〔娣，大计翻。时从，才用翻。〕良娣每寝，常居上前。上曰：「御寇非妇人所能。」良娣曰：「苍猝之际，妾以身当之，殿下可从后逸去。」至灵武，产子；三日起，缝战士衣。上止之，对曰：「此非妾自养之时。」上以是益怜之。〔为良娣挟宠窃权得祸张本。良娣，秩正三品。〕

     丁卯，上皇制：「以太子亨充天下兵马元帅，领朔方﹑河东﹑河北﹑平卢节度都使，南取长安﹑洛阳。〔甲子，太子即位于灵武，丁卯，上皇下此制，盖道里相去辽远，蜀中未之知也。帅，所类翻。使，疏吏翻。〕以御史中丞裴冕兼左庶子，陇西郡司马刘秩试守又庶子；〔陇西郡，渭州。刘秩必房管所荐。〕永王璘充山南东道﹑岭南．黔中．江南西道节度都使，以少府监窦绍为之傅，璘，离珍翻。黔，音琴。少，始照翻。〕长沙太守李岘为都副大使；〔节度都副大使也。〕盛王琦充广陵大都督，领江南东路及淮南﹑河南等路节度都使，以前江陵都督府长史刘汇为之傅，广陵郡长史李成式为都副大使；〔广陵郡，扬州。〕丰王珙充武威都督，仍领河西﹑陇右﹑安西﹑北庭等路节度都使，以陇西太守济阴邓景山为之傅，充都副大使。〔诸道各有节度使，以诸王为都使以统之；其不赴镇者，都副大使摄统。济，子礼翻。〕应须士马﹑甲仗﹑粮赐等，并于当路自供。其诸路本节度使虢王巨等并依前充使。〔依前为节度使也。〕其署置官属及本路郡县官，并任自简择，署讫闻奏。」时琦﹑珙皆不出合，惟璘赴镇。〔为璘举兵作乱张本。〕置山南东道节度使，领襄阳等九郡。〔领襄州襄阳郡﹑邓州南阳郡﹑随州汉东郡﹑唐州淮安郡﹑均州武当郡﹑房州房陵郡﹑（安州安陆郡﹑）金州安康郡﹑商州上洛郡。〕升五府经略使为岭南节度，领南海等二十二郡。升五溪经略使为黔中节度，领黔中等诸郡。〔注见上年。黔，音琴。〕分江南为东﹑西二道，东道领余杭，西道领豫章等诸郡。〔余杭郡，杭州。豫章郡，洪州。〕先是四方闻潼关失守，莫知上所之，及是制下，始知乘舆所在。〔先，悉荐翻。守，式又翻。乘，绳证翻。〕汇，秩之弟也。

     安禄山使孙孝哲杀霍国长公主〔霍国长公主，睿宗女，下嫁裴虚己。长，知两翻。〕及王妃﹑驸马等于崇仁坊，刳其心，以祭安庆宗。〔安庆宗诛见上卷上年。〕凡杨国忠﹑高力士之党及禄山素所恶者皆杀之，〔恶，乌路翻。〕凡八十三人，或以铁棓揭其脑盖，〔棓，蒲项翻。人徼门有骨盖，其上谓之脑盖，今方书所云天灵盖即其物。〕流血满街。己巳，又杀皇孙及郡﹑县主二十余人。

     晈庚午，上皇至巴西；太守崔涣迎谒。〔隆州巴西郡，先贪二年避上皇讳，更名阆州；天宝元年更名阆中郡，更绵州金山郡曰巴西郡。考异曰：肃宗实禄作「辛未」，今从玄宗实录。次柳氏旧闻：「上始入斜谷，天尚早，烟雾甚昧，知顿使﹑给事中韦倜于墅中得新熟酒一壶，跪献于马首者数四，上不为之举。倜惧，乃注于他器，自引满于前。上曰：『卿以我为疑也。始吾御宇之初，尝大醉，损一人，吾悼之，因以为戒；迨今四十年矣，未尝甘酒味。』指力士﹑近臣曰，『此皆知之，非绐卿也。』从者闻之，无不感悦。」幸蜀记：「上皇在巴西郡，宰臣请高力士奏蜀中气候温瘴，宜数进酒。上皇令高力士宣旨曰：『朕本嗜酒，断之已久，终不再饮，深愧卿等意也。』力士因说：『上皇开元四年，因醉怒杀一人，明日都不记得，犹召之。左右具奏，上怆然不言，乃赐御库绢五百匹用给丧事，更令力士就宅宣旨致祭。从兹断酒，虽下药，亦不辄饮。』按玄宗荒于声色，几丧天下，断酒小善，夫何足言！今不取。〕上皇与语，悦之，房管复荐之，〔复，扶又翻。〕即日，拜门下侍郎﹑同平章事，以韦见素为左相。涣，玄暐之孙也。〔中宗之复辟也，崔玄暐之功列于五王。〕

     初，京兆李泌，幼以才敏着闻，玄宗使与忠王游。忠王为太子，泌已长，〔长，知两翻。〕上书言事。玄宗欲官之，不可；使与太子为布衣交，太子常谓之先生。杨国忠恶之，奏徙蕲春，〔蕲春郡，蕲州。恶，乌路翻。〕后得归隐，居颍阳。〔武后载初元年，分河南尹阙﹑嵩阳置武临县，开元十五年，更名颍阳，属河南府。〕上自马嵬北行，遣使召之，谒见于灵武。〔考异曰：旧传云「谒见于彭原」，今从泌子繁所为邺侯家传，云「即位八九日矣」。见，贤遍翻。〕上大喜，出则联辔，寝则对榻，如为太子时，事无大小皆咨之，言无不从，至于进退将相亦与之议。上欲以泌为右相，泌固辞，曰：「陛下待以宾友，则贵于宰相矣，何必屈其志！」上乃止。〔考异曰：旧传：「泌称山人，固辞官秩，得以散官宠之。（得，当作特。）解褐，拜银青光禄大夫，俾掌枢务。」邺侯家传曰：「初欲拜为右相，恐戎事，固辞爵，愿以客从，曰：『陛下待以宾友，则贵于宰相矣，何必屈其志！』上无以逼。」今从之。

     同罗﹑突厥从安禄山反者屯长安苑中，甲戌，其酋长阿史那从礼帅五千骑，窃厩马二千匹逃归朔方，〔帅，读曰率；下同。骑，奇寄翻。〕谋邀结诸胡，盗据边地。上遣使宣慰之，降者甚众。〔考异曰：肃宗实录：「忽闻同罗﹑突厥背禄山走投朔方，与六州群胡共图河朔，诸将皆恐。上曰：『因之招谕，当益我军威。』上使宣慰，果降者过半。」旧崔光远传云：「同罗背禄山，以厩马二千出至浐水，孙孝哲﹑安神威从而召之，不得；神威忧死。」陈翃汾阳王家传云：「禄山多谲诈，更谋河曲熟蕃以为己属，使蕃将阿史那从礼领同罗﹑突厥五千骑伪称叛，乃投朔方，出塞门，说九姓府﹑六胡州，悉已来矣，甲兵五万，部落五十万，蚁聚于经略军北。」按同罗叛贼，则当西出，岂得复至浐水！此旧传误也。若禄山使从礼伪叛，则孝哲何故召之﹖神威何为怖死﹖又必须先送降款于肃宗，如此，则诸将当喜而不恐。贼之阴计，岂徒取河曲熟蕃也！盖同罗等久客思归，故叛禄山，欲乘世乱，结诸胡，据边地耳。肃宗录所谓「共图河朔」者，欲据河朔西方两道，犹言「河﹑陇」也。肃宗从而招之，必有降者；若云太半，则似太多。今参取诸书可信者存之。

     贼遣兵寇扶风，薛景仙击却之。

     安禄山遣其将高嵩以敕书﹑缯彩诱河﹑陇将士，大震关使郭英乂擒斩之。〔大震关，在陇州汧源县西陇山。缯，慈陵翻。诱，音酉。

     同罗﹑突厥之逃归也，长安大扰，官吏窜匿，狱囚自出。京兆尹崔光远以为贼且遁矣，遣吏卒守孙孝哲宅。孝哲以状白禄山，光远乃与长安令苏震帅府﹑县官十余人来奔。〔府，京兆府也。县，长安﹑万年。〕己卯，至灵武，上以光远为御史大夫兼京兆尹，使之谓北招集吏民；〔考异曰：天宝乱离记：「禄山以张通儒为西京留守。通儒素惮侍中苗公晋卿﹑内史崔公光远。二人并伪于通儒处请复本职，通儒许之。由是微申存抚两街百姓，长安稍见宁帖；密宣谕人主苍惶西幸之意，老幼对泣，悲不自胜，皆感恩旨。苗公乘驴间道赴蜀奔驾，光远亦潜去焉。通儒素惮两公名德，内特宽之。」按旧苗晋卿传：「潜遁山谷，南投金州，未尝受贼官。」今不取。〕以震为中丞。震，緕之孙也。〔苏緕事武后﹑中﹑睿三朝，历位台辅。〕禄山以田干真为京兆尹。侍御史吕諲﹑右拾遗杨绾﹑奉天令安平崔器相继诣灵武；以諲﹑器为御史中丞，绾为起居舍人﹑知制诰。〔唐制诰，皆中书舍人掌之。以他官掌制诰者，谓之知制诰。諲，音因。〕

     上命河西节度副使李嗣业将兵五千赴行在，〔考异曰：段秀实别传曰：「诏嗣业将安西五万众赴行在。」今从旧传。〕嗣业与节度使梁宰谋，且缓师以观变。绥德府折冲段秀实让嗣业曰：「岂有君父告急而臣子晏然不赴者乎！特进常自谓大丈夫，今日视之，乃儿女耳！」〔据新书，秀实自大堆府果毅迁绥德府折冲。李嗣业以战功，散阶转至特进，故称之。〕嗣业大惭，即白宰如数发兵，以秀实自副，将之诣行在。上又征兵于安西；行军司马李栖筠发精兵七千人，励以忠义而遣之。

     敕改扶风为凤翔郡。

     庚辰，上皇至成都；从官及六军至者千三百人而已。〔从，才用翻。〕

     令狐潮围张巡于雍丘，相守四十余日，〔是年五月，令狐潮再攻壅丘。〕朝廷声问不通。潮闻玄宗已幸蜀，复以书招巡。〔复，扶又翻；下后复﹑敢复同。〕有大将六人，官皆开府﹑特进，白巡以兵势不敌，且上存亡不可知，不如降贼。巡阳许诺。明日，堂上设天子画像，帅将士朝之，〔将，即亮翻。帅，读曰率。朝，直遥翻。〕人人皆泣。巡引六将于前，责以大义，斩之。士心益劝。

     城中矢尽，巡缚笹为人千余，被以黑衣，夜缒城下，潮兵争射之，〔被，皮义翻。缒，驰伪翻。射，而亦翻；下弩射同。〕久乃知其笹人；得矢数十万。其后复夜缒人，〔复，扶又翻；下同。〕贼笑不设备，乃以死士五百斫潮营；潮军大乱，焚垒而遁，追奔十余里。潮惭，益兵围之。

     巡使郎将雷万春于城上与潮相闻，〔【章：十二行本「闻」下有「语未绝」三字；乙十一行本同；孔本同；张校同；退斋校同。】〕贼弩射之，面中六矢而不动。〔中，竹仲翻。〕潮疑其木人，使谍问之，乃大惊，〔谍，达协翻。〕遥谓巡曰：「向见雷将军，方知足下军令矣，然其如天道何！」巡谓之曰：「君未识人伦，焉知天道！」〔言叛军附贼，未识君臣之伦也。焉，于干翻。〕未几，出战，〔几，居岂翻。〕擒贼将十四人，斩首百余级。贼乃夜遁，收兵入陈留，不敢复出。

     顷之，贼步骑七千余众屯白沙涡，〔九域志：开封中牟县有白沙镇。杜预曰：梁国宁陵县北沙阳亭，春秋之沙随地也。〕巡夜袭击，大破之。还，至桃陵，〔司马彪郡国志：东郡燕县有桃城。燕县，唐为滑州胙城县。〕遇贼救兵四百余人，悉擒之。分别其众，〔别，彼列翻。〕妫﹑檀及胡兵，悉斩之；荥阳﹑陈留胁从兵，皆散令归业。〔妫州，汉潘县地。檀州，汉白檀县地。续书云：白檀县，即右北平。考异曰：张中丞传：「自三月二日，潮至雍丘城下，攻守六十余日，潮大败而走，」然则于时已五月初矣。又云：「未几，潮又帅众来攻，谓巡曰：『本朝危蹙，兵不出关』，」则是潼关未破也。又巡答潮书：「主上缘哥舒被饂，幸于西蜀，孝义皇帝收河﹑陇之马，取太原之甲，蕃﹑汉云集，不减四十万众，前月二十七日已到土门。蜀﹑汉之兵，吴﹑楚骁勇，循江而下。永王﹑申王部统已到申﹑息之南门。窃料胡虏游魂，终不腊矣。」则是七月十五日丁卯以后也。其曰「前月二十七日，兵到土门」，盖围城中传闻之误也。又云：「相守四十余日，潮收兵入陈留，不敢出，」其下乃云：「五月，鲁炅败于叶。六月，哥舒翰败于潼关，上皇幸蜀，皇帝北巡灵武。六月九日，贼将瞿伯玉据圉城。十二，贼囤白沙涡。十四日夜，巡袭破之。七月十二日，潮﹑伯玉至雍丘，又破之，」其日月前后差舛，不可考。盖李翰亦得于传闻，不能精审。今但置关破以前事于五月，关破以后事于七月耳。〕旬日间，民去贼来归者万余户。

     河北诸郡犹为唐守，〔为，于伪翻。〕常山太守王篏欲降贼，诸将怒，因击球，纵马践杀之。时信都太守乌承恩麾下有朔方兵三千人，诸将遣使者宗仙运帅父老诣信都，迎承恩镇常山。承恩辞以无诏命，仙运说承恩曰：〔说，式芮翻。〕「常山地控燕﹑蓟，路通河﹑洛，有井陉之险，足以扼其咽喉。顷属车驾南迁，〔咽，音烟。属，之欲翻。南迁，谓自长安南幸蜀也。蜀在长安南山之南。〕李大夫收军退守晋阳，〔李大夫，谓光弼也。〕王太守权统后军，欲举城降贼，众心不从，身首异处。大将军兵精气肃，远近莫敌，若以家国为念，移据常山，与大夫首尾相应，则洪勋盛烈，孰与为比。若疑而不行，又不设备，常山既陷，信都岂能独全！」承恩不从。仙运又曰：「将军不纳鄙夫之言，必惧兵少故也。今人不聊生，咸思报国，竞相结聚，屯据乡村，若悬赏招之，不旬日十万可致；与朔方甲士三千余人相参用之，足成王事。若舍要害以授人，居四通而自安，〔言信都之地，夷庚四达，非可居之以自安。〕譬如倒持剑戟，取败之道也。」承恩竟疑不决。承恩，承玼之族兄也。〔乌承玼见二百十三卷开元二十年。玼，音此，又且礼翻。考异曰：韩愈乌氏先庙碑云：「承恩，承洽之兄。」今从新传。〕

     是月，史思明﹑蔡希德将兵万人南攻九门。旬日，九门伪降，伏甲于城上。思明登城，伏兵攻之；思明坠城，鹿角伤其左胁，夜，奔博陵。

     颜真卿以蜡丸达表于灵武。以真卿为工部尚书兼御史大夫，依前河北招讨﹑采访﹑处置使，并致赦书，亦以蜡丸达之。真卿颁下河北诸郡，〔处，昌吕翻。下，遐嫁翻。〕又遣人颁于河南﹑江﹑淮。由是诸道始知上即位于灵武，徇国之心益坚矣。

     郭子仪等将兵五万自河北至灵武，灵武军威始盛，人有兴复之望矣。八月，壬午朔，以子仪为武部尚书﹑灵武长史，以李光弼为户部尚书﹑北都留守，〔武后天授元年以太原为北都；中宗神龙元年罢；开元十一年复置；天宝元年曰北京；是年复曰北都。〕并同平章事，余如故。光弼以景城﹑河间兵五千赴太原。

     先是，河东节度使王承业军政不修，朝廷遣侍御史崔众交其兵，寻遣中使诛之；众侮易承业，〔先，悉荐翻。易，弋豉翻。〕光弼素不平。至是，敕交兵于光弼，众见光弼，不为礼，又不时交兵，光弼怒，收斩之，军中股栗。〔考异曰：肃宗实录：「八月，壬午，子仪﹑光弼皆于常山郡嘉山大破贼，子仪等俱奉诏，领士马五万至自河北；以子仪为某官，光弼为某官。」汾阳家传：「六月八日，破史思明于嘉山之下。公谓光弼曰：『贼散矣，其余几何，可长驱而南，以定天下。』其月，发恒阳，至常山。中使邢延恩至，奉诏取河北路，席卷而南。会哥舒翰败绩，玄宗幸蜀，肃宗如朔方，公闻之，独总精兵五万奔肃宗行在。玄宗有诰，以肃宗嗣皇帝位；肃宗奉诏歔欷，哀不自胜。公谏云云；跪上天子玺，以七月十三日即皇帝位。二十七日，制：可武部尚书﹑平章事。」幸蜀记：「六月十一日，玄宗追郭子仪赴京，李光弼守太原。」河洛春秋：「六月二十五日，大破贼于嘉山。二十六日，覆陈。二十七日，有诏至恒阳，云：潼关失守，驾幸剑南，储君又往灵武。由是拔军入井陉口。」邠志：「六月八日，败史思明于嘉山，会潼关失守，二公班师。」唐历：「七月二十八日，子仪﹑光弼并加平章事。又诏子仪收军赴朔方，光弼赴太原。」河洛春秋又云：「光弼至太原，杀王承恩，固守晋阳。」旧纪与实录同。子仪传：「七月，肃宗即位，以贼据两京，方谋收复，诏子仪班师。八月，子仪与光弼帅步骑五万至自河北。」光弼传：「肃宗理兵于灵武，遣中使刘智远追光弼﹑子仪赴行在。」又云：「以景城﹑河间之卒五千赴太原。」玄宗实录：「六月，壬午，光弼﹑子仪破史思明于嘉山。」旧纪：「六月，癸未朔。庚寅，哥舒翰败于灵宝。其日，光弼破史思明于嘉山。」子仪﹑光弼传皆云「六月」，无日。诸书言李﹑郭事不同如此。按岁朔历，六月﹑癸未朔，与旧纪同。玄宗实录云壬午，误也。肃宗实录「八月壬午」，朔日也，子仪﹑光弼皆于嘉山大破贼，领士马至自河北，以为某官﹑某官。盖壬午乃拜官日，因言已前事耳。汾阳家传﹑邠志皆云六月八日破思明，与旧纪同。家传云劝肃宗即位，上玺，则恐不然。哥舒翰以六月八日败，亦须旬日方传至河北。肃宗七月十三日即位，若六月二十七班师，七月十三日岂能便达灵武也！河洛春秋，二十五日破贼，与诸事皆不合，恐太后也。今据旧玄宗纪﹑汾阳家传﹑邠志﹑唐历，皆云六月八日破史思明，宜可从。幸蜀记，十一日，玄宗召子仪﹑光弼，事或如此。但二传皆云肃宗召之，恐是二人在河北，闻潼关不守，已收军赴难在道，遇肃宗中使，遂趋灵武。今从旧传。唐历拜相在七月二十八日，汾阳家传二十七日，肃宗实录八月一日，三书皆不相远。子仪传云八月，虽无日，与实录亦略相应。今从实录。据旧传，光弼亦曾到灵武，疑朔方兵尽从肃宗，故光弼但领河北兵赴太原耳。河洛春秋月日尤疏，所云杀王承恩，固守晋阳，必误也。

     回纥可汗﹑吐蕃赞普相继遣使请助国讨贼，宴赐而遣之。

     癸未，上皇下制，赦□□。〔考异曰：玄宗实录﹑旧纪皆云「八月﹑癸未朔」，肃宗实录﹑唐历﹑旧纪﹑长历皆云「壬午朔」，今从之。是时上皇尚未知太子即位于灵武。

     北海太守贺兰进明遣录事参军第五琦入蜀奏事，琦言于上皇，以为：「今方用兵，财赋为急，财赋所产，江﹑淮居多，乞假臣一职，可使军无乏用。」上皇悦，即以琦为监察御史﹑江淮租庸使。〔开元十一年，宇文融除句当租庸地税使，此租庸使之始也。其后韦坚﹑杨国忠相继为之。

     史思明再攻九门，辛卯，克之，所杀数千人；引兵东围笹城。

     李庭望将蕃﹑汉二万余人东袭宁陵﹑襄邑，夜，去雍丘城三十里置营，张巡帅短兵三千掩击，大破之，杀获太半。庭望收军夜遁。

     癸巳，灵武使者至蜀，〔七月甲子即位，至是凡三十日，使者方至蜀。〕上皇喜曰：「吾儿应天顺人，吾复何忧!」〔复，扶又翻；下不复同。〕丁酉，制：「自今改制敕为诰，表疏称太上皇。四海军国事，皆先取皇帝进止，仍奏朕知；俟克复上京，朕不复预事。己亥，上皇临轩，命韦见素﹑房管﹑崔涣奉传国宝玉册诣灵武传位。〔考异曰：肃宗实录：「癸未，上奉表至蜀。」玄宗实录：「八月癸未朔，赦天下。时皇太子已至灵武，七月甲子即位，道路险枧，表疏未达。及下是诏，数日，北使方至，具陈群臣恳请﹑太子辞避之旨。辛卯，下诏，称太上皇。庚子，遣韦见素等奉册。」今从旧纪﹑唐历。

     辛丑，史思明陷藁城。

     初，上皇每酺宴，先设太常雅乐坐部﹑立部，继以鼓吹﹑胡乐﹑教坊﹑府﹑县散乐﹑杂戏；〔太常雅乐，唐初祖孝孙﹑张文收所定乐也。玄宗分乐为二部：堂下立奏，谓之立部伎；堂上坐奏，谓之坐部伎。立部八：一﹑安舞；二﹑太平乐；三﹑破阵乐；四﹑庆善乐；五﹑大定乐；六﹑上元乐；七﹑圣寿乐；八﹑光圣乐。坐部六：一﹑燕乐；二﹑长寿乐；三﹑天授乐；四﹑鸟歌万岁乐；五﹑龙池乐；六﹑小破阵乐。鼓吹，鼓吹署令所掌铙歌鼓吹曲也。胡乐者，龟兹﹑疏勒﹑高昌﹑天竺诸部乐也。教坊者，内教坊及梨园法曲也。府县者，京兆府及长安﹑万年两赤县。散乐，杂戏也。酺，音蒲。〕又以山车﹑陆船载乐往来；〔山车者，车上施棚阁，加以彩缯，为山林之状。陆船者，缚竹木为船形，饰以缯彩，列入于中，舁之以行。〕又出宫人舞霓裳羽衣；〔玄宗时，河西节度使杨敬述献霓裳羽衣曲十二遍。凡曲终必遽，惟霓裳羽衣曲终引声益缓。俚俗相传，以为帝游月宫，见素娥数百，舞于广庭，帝记其曲，归制霓裳羽衣舞，非也。〕又教舞马百匹，衔杯上寿；〔帝以马百匹，盛饰，分左右，施三重榻，舞倾杯数十曲；壮士举榻，马不动。刘昫曰：帝即内厩，引蹀马三十匹，为倾杯乐曲，奋首鼓尾，纵横应节。又施三层板床，乘马而上，抃转而舞。〕又引犀象入场，或拜，或舞。〔五坊使引大象入场，或拜或舞，动容鼓旅，中于音律。〕安禄山见而悦之，既克长安，命搜捕乐工，运载乐器﹑舞衣，驱舞马﹑犀﹑象皆诣洛阳。

     臣光曰：圣人以道德为丽，仁义为乐；〔乐，音洛。〕故虽茅茨土阶，恶衣菲食，不耻其陋，惟恐奉养之过以劳民费财。明皇恃其承平，不思后患，殚耳目之玩，穷声技之巧，〔技，渠绮翻。〕自谓帝王富贵皆不我如，欲使前莫能及，后无所踰，非徒娱己，亦以夸人。岂知大盗在旁，已有窥窬之心，卒致銮舆播越，生民涂炭。〔卒，子恤翻。〕乃知人君崇华靡以示人，适足为大盗之招也。

     禄山宴其群臣于凝碧池，〔唐六典：洛阳禁苑中有芳树﹑金谷二亭，凝碧之池。〕盛奏众乐；梨园弟子往往歔欷泣下，〔梨园弟子见二百十一卷开元二年。〕贼皆露刃睨之。〔睨，五计翻，灏视也。〕乐工雷海清不胜悲愤，〔胜，音升。〕掷乐器于地，西向恸哭。禄山怒，缚于试马殿前，支解之。

     禄山闻向日百姓乘乱多盗库物，既得长安，命大索三日，〔索，山客翻。〕并其私财尽掠之。又令府县推按，铢两之物无不穷治，〔治，直之翻。〕连引搜捕，支蔓无穷，民间骚然，益思唐室。

     自上离马嵬北行，〔离，力智翻。〕民间相传太子北收兵来取长安，长安民日夜望之，或时相惊曰：「太子大军至矣！」则皆走，市里为空。贼望见北方尘起，辄惊欲走。京畿豪杰往往杀贼官吏，遥应官军；诛而复起，〔复，扶又翻。〕相继不绝，贼不能制。其始自京畿﹑鄜﹑坊至于岐﹑陇皆附之，至是西门之外率为敌垒，〔西门，谓长安城西门也。〕贼兵力所及者，南不出武关，北不过云阳，〔云阳县，汉属冯翊，后魏属北地郡，隋以来属京兆。〕西不过武功。〔武功县，汉﹑晋属扶风，隋﹑唐属京兆。〕江﹑淮奏请贡献之蜀﹑之灵武者，〔之，往也。〕皆自襄阳取上津路抵扶风，〔上津，汉汉中长利县地，梁置南洛州，后魏改曰上州；隋废州为上津县，唐属商州。〕道路无壅，皆薛景仙之功也。

     九月，壬子，史思明围赵郡，丙辰，拔之；又围常山，旬日，城陷，杀数千人。

     建宁王倓，性英果，有才略，从上自马嵬北行，兵众寡弱，屡逢寇盗；倓自选骁勇，居上前后，血战以卫士。上或过时未食，倓悲泣不自胜，军中皆属目向之。〔过，古禾翻，又古卧翻。胜，音升。属，之欲翻；下所属同。〕上欲以倓为天下兵马元帅，使统诸将东征，〔帅，所类翻。统，他综翻。将，即亮翻。〕李泌曰：「建宁诚元帅才；然广平，兄也。若建宁功成，岂可使广平为吴太伯乎！」上曰：「广平，冢嗣也，〔泌，毗必翻。嗣，祥吏翻。〕何必以元帅为重！」泌曰：「广平未正位东宫。今天下艰难，众心所属，在于元帅。若建宁大功既成，陛下虽欲不以为储副，同立功者其肯已乎！太宗﹑上皇，即其事也。」〔谓皆以有定天下功承大统。〕上乃以广平王俶为天下兵马元帅，诸将皆以属焉。〔考异曰：邺侯家传曰：「以李光弼为元帅左厢兵马使，出井陉，以攻常山，图范阳。郭子仪为右厢兵马使，帅众南取冯翊﹑河东。」按汾阳家传，时郭子仪方北讨同罗，未向河东也。邺侯家传又曰：「上召光弼﹑子仪议征讨计，二人有迁延之言。上大怒，作色叱之，二人皆仆地，不毕词而罢。上告公曰：『二将自偏裨，一年，遇国家有难，朕又即位于此，遂至三公﹑将相；看已有骄色，商议征讨，欲迁延；适来叱之，皆倒。方图克复而将已骄，朕深忧之。朕今委先生戎事，府中议事，宜示以威令，使其知惧。』对曰：『陛下必欲使畏臣，二人未见广平，伏望令王亦暂至府。二人至，时寒，臣与饮酒。二人必请谒王，臣因为酒令，约不起，王至，但谈笑，共臣同慰安。酒散，乃谕其修谒于元帅。则二人见元帅以帝子之尊俯从臣酒令，可以知陛下方宠任臣，军中之令必行，他时或失律，能死生之也。』上称善。又奏曰：『伏望言于广平，知是圣意，欲李﹑郭之畏臣，非臣敢恃恩然也。』上曰：『广平于卿，岂有形迹！』对曰：『帝子国储，以陛下故亲臣；臣何人，敢不惧！』明日，将晓，王亦至。及李﹑郭至，具军容，修敬，乃坐饮。二人因言未见元帅，乃使报王。王将至，执盏为令，并不得起。及王至，先公曰：『适有令，许二相公不起。』王曰：『寡人不敢。』遽就座饮。李﹑郭失色。谈笑皆欢。先公云：『二人起谢。』广平曰：『先生能为二相公如此，复何忧，寡人亦尽力。今者同心成宗社大计，以副圣意。』既出，李谓郭曰：『适来饮令，非行军，意皆上旨也，欲令吾徒禀令耳。』」按肃宗温仁，二公沈勇，必无面叱仆地之事。今不取。〕倓闻之，谢泌曰：「此固倓之心也！」

     上与泌出行军，〔行，下孟翻。〕军士指之，窃言曰：「衣黄者，圣人也。衣白者，山人也。」〔衣，于既翻；下且衣同。〕上闻之，以告泌，曰：「艰难之际，不敢相屈以官，且衣紫袍以绝群疑。」泌不得已，受之；服之，入谢，上笑曰：「既服此，岂可无名称！」〔称，尺证翻。〕出怀中敕，以泌为侍谋军国﹑元帅府行事长史。〔创侍谋之官以处泌。〕泌固辞，上曰：「朕非敢相臣，以济艰难耳。俟贼平，任行高志。」泌乃受之。置元帅府于禁中，俶入则泌在府，泌入俶亦如之。泌又言于上曰：「诸将畏惮天威，在陛下前敷陈军事，或不能尽所怀；万一小差，为害甚大。乞先令与臣及广平熟议，臣与广平从容奏闻，〔从，千容翻。〕可者行之，不可者已之。」上许之。时军旅务繁，四方奏报，自昏至晓无虚刻，上悉使送府，泌先开视，有急切者及烽火，重封，隔门通进，〔重，直龙翻。凡宫禁﹑官府门侧置轮盘，或遇夜，门已闭，外有急切文书，纳诸轮盘，旋转向内以通之。〕余则待明。禁门钥契，悉委俶与泌掌之。〔为泌请还钥契张本。〕

     阿史那从礼说诱九姓府﹑六胡州诸胡数万众，聚于经略军北，〔时九姓胡皆居河曲，犹各带旧置府号。按旧书李吉甫传，经略军，唐末之宥州是也。天宝移经略军于灵州城内，以宥州寄治经略军。元和九年，遂于经略军故城置宥州六胡州，于郭下置延恩县。宋白曰：经略军，在夏州西北三百里。天宝中，王忠嗣奏于榆多勒城置军。今属灵武，去灵武六百余里。说，式芮翻。〕将寇朔方，上命郭子仪诣天德军发兵讨之。〔天德军在大同州。天宝十二年安思顺奏废横塞军，请于大同城西筑城置事，玄宗赐名天安军；干元后，改为天德军。东南至中受降城二百里，西渡河，至丰州百六十里，西至西受降城百八十里，北至碛口三百里，西北至横塞军二百里。考异曰：汾阳家传云：「甲兵五万，部落五十万。」今从旧子仪传。汾阳家传又云：「九月十九，驾欲幸彭原，命公赴天德军，伐叛蕃。」按实录，「戊辰，行幸彭原。」戊辰，十七日也。汾阳传误。〕左武锋使仆固怀恩之子玢别将兵与虏战，兵败，降之；既而复逃归，怀恩叱而斩之。〔玢，方贫翻。复，扶又翻。〕将士股栗，无不一当百，遂破同罗。

     上虽用朔方之众，欲借兵于外夷以张军势，〔张，知亮翻。〕以豳王守礼之子承寀为敦煌王，与仆固怀恩使于回纥以请兵。又发拔汗那兵，且使转谕城郭诸国，〔北狄逐水草为行国。西域诸国皆有城郭，故谓之城郭诸国。〕许以厚赏，使从安西兵入援。李泌劝上：「且幸彭原，俟西北兵将至，进幸扶风以应之；于时庸调亦集，〔调，徒吊翻。〕可以赡军。」上从之。戊辰，发灵武。

     内侍边令诚复自贼中逃归，〔复，扶又翻。〕上斩之。

     丙子，上至顺化。〔上改庆州安化郡为顺化郡。〕韦见素等至自成都，奉上宝册，上不肯受，曰：「比以中原未靖，权总百官，岂敢乘危，遽为传袭！」群臣固请，上不许，寘宝册于别殿，朝夕事之，如定省之礼。〔礼记：凡为人子者，昏定而晨省。奉上，时掌翻。比，毗至翻。省，悉景翻。〕上以韦见素本附杨国忠，〔事见上卷天宝十三载﹑十四载。〕意薄之；素闻房管名，虚心待之。管见上言时事，辞情慷慨，上为之改容，〔为，于伪翻。〕由是军国事多谋于管。管亦以天下为己任，知无不为；〔【章：十二行本「为」下有「专决于胸臆」五字；乙十一行本同；孔本同；张校同；退斋校同。】〕诸相拱手避之。

     上皇赐张良娣七宝鞍，李泌言于上曰：「今四海分崩，当以俭约示人，良娣不宜乘此。请撤其珠玉付库吏，以俟有战功者赏之。」良娣自合中言曰：「乡里之旧，何至于是！」〔良娣母家新丰，泌居京兆，故云然。〕上曰：「先生为社稷计也。」遽命撤之。建宁王倓泣于廊下，声闻于上；〔闻，音问。〕上惊，召问之，对曰：「臣比忧祸乱未已，〔比，毗至翻。〕今陛下从谏如流，不日当见陛下迎上皇还长安，是以喜极而悲耳。」良娣由是恶李泌及倓。〔为良娣谮杀倓，泌不自安张本。恶，乌路翻；下亦恶同。〕

     上尝从容与泌语及李林甫，欲敕诸将克长安，发其冢，焚骨扬灰，泌曰：「陛下方定天下，柰何雠死者！彼枯骨何知，徒示圣德之不弘耳。〔李林甫动摇东宫见二百十五卷天宝五载﹑六载。从，千容翻。〕且方今从贼者皆陛下之雠也，若闻此举，恐阻其自新之心。」上不悦，曰：「此贼昔日百方危朕，当是时，朕弗保朝夕。朕之全，特天幸耳！林甫亦恶卿，但未及害卿而死耳，柰何矜之！」对曰：「臣岂不知！〔【章：十二行本「知」下有「所以言者」四字；乙十一行本同；孔本同；张校同；退斋校同。】〕上皇有天下向五十年，太平娱乐，一朝失意，远处巴蜀。〔恶，乌路翻。乐，音洛。处，昌吕翻。〕南方地恶，上皇春秋高，闻陛下此敕，意必以为用韦妃之故，〔废韦妃事亦见二百十五卷天宝五载。〕内惭不怿。万一感愤成疾，是陛下以天下之大不能安君亲。」言未毕，上流涕被面，〔被，皮义翻。〕降阶，仰天拜曰：「朕不及此，是天使先生言之也！」遂抱泌颈泣不已。

     他夕，上又谓泌曰：「良娣祖母，昭成太后之妹也，上皇所念。〔玄宗幼失昭成后，母亲良娣祖母，鞠爱笃备；帝即位，封为邓国夫人。其子去逸生良娣。泌，毗必翻。娣，大计翻。〕朕欲使正位中宫以慰上皇心，何如﹖」对曰：「陛下在灵武，以群臣望尺寸之功，故践大位，非私己也。至于家事，宜待上皇之命，不过晚岁月之间耳。」上从之。〔史言李泌能引君当道。〕

     南诏乘乱陷越巂会同军，据清溪关；〔越巂郡，巂州。会同军当在越巂会州县，当泸津关要路。清溪关，在大定城北。考异曰：唐历，是月吐蕃陷巂州。新传，是岁合罗凤乘衅取巂州会同军云云。盖二国兵共陷巂州也。〕寻传﹑骠国皆降之。〔新书：寻传蛮，俗无丝纩，跣履荆棘，不以为苦。射豪猪，生食其肉。战，以竹笼头，如兜鍪。骠，古朱波也，在永昌南二千里，去京师万四千里，南属海，北南诏。骠，匹妙翻。降，户江翻。〕

