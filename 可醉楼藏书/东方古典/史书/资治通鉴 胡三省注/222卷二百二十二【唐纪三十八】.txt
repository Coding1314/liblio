卷第二百二十二【唐纪三十八】起重光赤奋若（辛丑），尽昭阳单阏（癸卯）六月，凡二年有奇。

     肃宗文明武德大圣大宣孝皇帝下之下

     上元二年〔（辛丑、七六一）〕

     春，正月，癸卯，史思明改元应天。

     张景超引兵攻杭州，败李藏用将李强于石夷门。〔败，补迈翻。将，即亮翻；下同。〕孙待封自武康南出，〔吴分乌程、余杭二县置永安县、晋改为永康，又改为武康，唐属杭州。〕将会景超攻杭州，〔自武康南出，迥狗头岭，至杭州五十里。〕温晁据险击败之；〔去年李藏用使温晁屯余杭。余杭东至杭州钱塘县界一十八里，又东二十七里则至杭州。此陆路也，故温晁得趋而据险以败孙待封。〕待封脱身奔乌程，李可封以常州降。丁未，田神功使特进杨惠元等将千五百人西击王暅。〔暅，户登翻。〕辛亥夜，神功先遣特进范知新等将四千人自白沙济，西趣下蜀；邓景山将千人自海陵济，东趣常州；〔趣，七喻翻；下同。〕神功与邢延恩将三千人军于瓜洲，壬子，济江。展将步骑万余陈于蒜山；〔陈，读曰阵。蒜山，在润州城西三里；其上多蒜，故名。蒜，苏贯翻。〕神功以舟载兵趣金山，会大风，五舟飘抵金山下，〔金山，在大江中，南直西津渡口，去润州城七里。〕展屠其二舟，〔沈，持林翻。〕神功不得渡，还军瓜洲。而范知新等兵已至下蜀，展击之，不胜。弟殷劝展引兵逃入海，可延岁月，展曰：若事不济，何用多杀人父子乎！死，早晚等耳！」遂更率众力战。〔帅，读曰率。〔【章：胡注「帅，读曰率」，十二行本作「帅」。是注本刻误，乙十一行本同。】〕将军贾隐林射展中目而仆，遂斩之。〔射，而亦翻。中，竹仲翻。考异曰实录云：「乙卯，平卢兵马使田神功生擒逆贼刘展。」旧神功传亦然。今从刘展乱纪。〕刘殷、许峄等皆死。〔峄，音亦。〕隐林，滑州人也。杨惠元等击破王暅于淮南，暅引兵东走，至常熟，乃降。〔王暅东走，渡江而至常熟。晋分吴县置海虞县，梁立信义郡南沙县，隋平陈，废郡，并海虞、南沙、海阳、前京、信义、兴国等县为常熟县，属苏州。〕孙待封诣李藏用降。张景超聚兵至七千余人，闻展死，悉以兵授张法雷，使攻杭州，景超逃入海。法雷至杭州，李藏用击破之，余党皆平。平卢军大掠十余日。〔田神功所将平卢兵也。〕安、史之乱，乱兵不及江、淮，至是，其民始罹荼毒矣。〔考异曰：刘展乱纪，孙待封降以下事在二月。今因展败，终言之。〕

     荆南节度使吕諲奏：请以江〔【严：「江」改「湖」。】〕南之潭、岳郴、邵、永、道、连，黔中之涪州，皆隶荆南；从之。〔邵州，汉召陵、都梁之地。召陵，后汉改为昭阳，晋改为邵阳。吴立邵陵郡，隋废郡为邵阳县，属潭州；唐武德四年，分置南梁州，贞观十年，更名邵州。郴，丑林翻。黔，其今翻。〕

     二月，奴剌、党项寇宝鸡，〔奴剌，西羌种落之名。剌，来葛翻。至德二载，改陈仓县为宝鸡县，以其地有秦时宝鸡祠故也，时属凤翔府。〕烧大散关，南侵凤州，杀刺史萧仸，〔仸，余世翻。〕大掠而西；凤翔节度使李鼎追击，破之。

     戊辰，新罗王金嶷入朝，〔嶷，鱼力翻。〕因请宿卫。

     或言：「洛中将士皆燕人，〔燕，于肩翻。〕久戍思归，上下离心，击之，可破也。」陕州观军容使鱼朝恩以为信然，屡言于上，上敕李光弼等进取东京。光弼奏称：「贼锋尚锐，未可轻进。」朔方节度使仆固怀恩，勇而愎，〔愎，蒲逼翻。〕麾下皆蕃、汉劲卒，恃功，多不法，郭子仪宽厚曲容之，每用兵临敌，倚以集事；李光弼性严，一裁之以法，无所假贷。怀恩惮光弼而心恶之，乃附朝恩，言东都可取。〔史言仆固怀恩欲覆李光弼之军以便其私。恶，乌故翻。朝，直遥翻。〕由是中使相继督光弼使出师，光弼不得已，使郑陈节度使李抱玉守河阳，与怀恩将兵会朝恩及神策节度使卫伯玉攻洛阳。

     戊寅，陈于邙山。光弼命依险而陈，怀恩陈于平原，光弼曰：「依险则可以进，可以退；若平原，战而不利则尽矣。思明不可忽也。」命移于险，怀恩复止之。史思明乘其陈未定，〔陈，读曰阵。〕进兵薄之，官军大败，死者数千人，军资器械尽弃之。〔考异曰：实录曰：「史思明潜遣间谍反说官军曰：『洛中将士久戍思归，士多不睦。』鱼朝恩以为然，乃告光弼及仆固怀恩、卫伯玉等曰：『可速出军，以扫残寇。』光弼等然之。」今从旧光弼传。实录曰：「光弼、怀恩败绩，步兵死者数万。」今从旧思明传。〕光弼、怀恩渡河走保闻喜，朝恩、伯玉奔还陕，抱玉亦弃河阳走，河阳、怀州皆没于贼。朝廷闻之，大惧，益兵屯陕。〔相州之败，邙山之败，皆鱼朝恩为之也。唐不以覆军之罪罪朝恩而罢郭、李兵柄，失刑甚矣。〕

     李揆与吕諲同为相，不相悦。〔干元二年，李揆与吕諲同相。上元元年，諲罢。〕諲在荆南，以善政闻，揆恐其复入相，奏言置军湖南非便，〔潭、郴、邵、永、道、连皆在洞庭湖之南。吕諲请兼领之，故揆言非其便。复，扶又翻。〕又阴使人如荆、湖〔荆，谓荆南。湖，谓湖南。〕求諲过失。諲上疏讼揆罪，癸未，贬揆袁州长史，以河中节度使萧华为中书侍郎、同平章事。

     史思明猜忍好杀，〔好，呼到翻。〕群下小不如意，动至族诛，人不自保。朝义，其长子也，〔朝，直遥翻；下朝清同。长，知两翻。〕常从思明将兵，颇谦谨，爱士卒，将士多附之，无宠于思明。思明爱少子朝清，使守范阳，〔朝清守范阳，事始上卷上年。少，诗照翻。〕常欲杀朝义，立朝清为太子，左右颇泄其谋。思明既破李光弼，欲乘胜西入关，使朝义将兵为前锋，自北道袭陕城，思明自南道将大军继之。〔南道，出二崤之间。汉建安中，曹公西讨巴蜀，恶南路之险，更开北道。〕三月，甲午，朝义兵至礓子岭，〔即礓子阪也。按旧书，礓子岭在陕城东。〕卫伯玉逆击，破之。〔考异曰：实录作「甲子」。按长历，此月丙戌，下有戊戌，当作甲午。〕朝义数进兵，皆为陕兵所败。〔数，所角翻。败，补迈翻。〕思明退屯永宁，以朝义为怯，曰：「终不足成吾事！」欲按军法斩朝义及诸将。戊戌，命朝义筑三隅城，〔新书作「三角城」，盖一角依山，止筑其三角也。〕欲贮军粮，〔贮，丁吕翻。〕期一日毕。朝义筑毕，未泥，思明至，诟怒之，令左右立马监泥，斯须而毕。〔诟，古候翻。监，古衔翻。〕思明又曰：「俟克陕州，终斩此贼。」朝义忧惧，不知所为。

     思明在鹿桥驿，〔鹿桥驿，永宁传舍也。贞观十七年，尝徙永宁县于此。〕令腹心曹将军将兵宿卫；朝义宿于逆旅，〔水经注：陕城东有漫涧，涧北有逆旅亭，谓之漫口客舍。此郦道元以一时经由所见者言之耳。自元魏至唐干元、上元间，三百许年矣，漫口客舍必不复存。此逆旅特泛言旅舍耳。〕其部将骆悦、蔡文景说朝义曰：〔说，式芮翻。〕「悦等与王，死无曰矣！自古有废立，请召曹将军谋之。」朝义俛首不应。〔俛，音免。〕悦等曰：「王苟不许，悦等今归李氏，王亦不全矣。」朝义泣曰：「诸君善为之，勿惊圣人！」〔当时臣子谓其君父为圣人。〕悦等乃令许叔冀之子季常召曹将军，至，则以其谋告之；曹将军知诸将尽怨，恐祸及己，不敢违。〔令，力丁翻。将，即亮翻。〕是夕，悦等以朝义部兵三百被甲诣驿，〔被，皮义翻。〕宿卫兵怪之，畏曹将军，不敢动。悦等引兵入至思明寝所，值思明如厕，问左右，未及对，已杀数人，左右指示之。思明闻有变，踰垣至厩囗〔【章：十二行本囗作「中」；乙十一行本同。】〕自疒马乘之，〔疒，平秘翻。〕悦傔人周子俊射之，〔傔，丁念翻。射，而亦翻。〕中臂，坠马，遂擒之。〔中，竹仲翻。〕思明问：「乱者为谁﹖」悦曰：「奉怀王命。」〔思明封朝义为怀王。〕思明曰：「我朝来语失，〔谓欲斩朝义也。〕宜其及此。然杀我太早，何不待我克长安！今事不成矣。」悦等送思明于柳泉驿，囚之，〔唐制：三十里一驿。柳泉驿又当在鹿桥驿东三十里。考异曰：河洛春秋曰：「思明混诸嫡庶，以少者为尊，唯爱所锺，即为继嗣，欲杀朝义，追朝清为伪太子。左右泄之，父子之隙自此始构。」邠志曰：「三月，，思明乘胜欲下陕城，使朝义帅锐卒北路先往，己自宜阳引众继之。」今从实录、旧传。〕还，报朝义曰：「事成矣。」〔还，从宣翻。朝，直遥翻。〕朝义曰：「不惊圣人乎﹖」悦曰：「无。」时周挚、许叔冀将后军在福昌，〔将，即亮翻，又音如字。福昌又在柳泉驿之东。宋白曰：福昌县，唐属洛州，古宜阳地，今县治魏一泉坞城。〕悦等使许季常往告之，挚惊倒于地；朝义引军还，挚、叔冀来迎，悦等劝朝义执挚，杀之。军至柳泉，悦等恐众心未壹，遂缢杀思明，〔缢，一计翻，又于赐翻。〕以毡裹其尸，橐驼负归洛阳。

     朝义即皇帝位，改元显圣。密使人至范阳，敕散骑常侍张通儒等〔散，普亶翻。骑，奇计翻。〕杀朝清及朝清母辛氏并不附己者数十人。其党自相攻击，战城中数月，死者数千人，范阳乃定。〔去年若果能使郭子仪自朔方直捣范阳，适值城中自相攻击，可驰檄而下也。〕朝义以其将柳城李怀仙为范阳尹、燕京留守。〔燕、因肩翻。守，式又翻。考异曰：实录：「朝义既杀思明，密遣使驰至范阳，杀伪太子朝英及伪皇后辛氏并不附己者数十人。伪范阳留守张通儒知有变，遂引兵战于城中。数日，战不利，死者数千人，通儒被斩于乱兵中。」蓟门纪乱曰：「思明既王有数十州之地，年余，朝兴遂为皇太子。朝兴，辛氏之长男，特为思明所爱，嗜酒好色，凶犷顽戾，招集幽、蓟恶少与其年齿相类者百人为左右，皆弯弓利剑，饰以丹雘、珠玉，带佩印，雕镂金银，控弦挥刃，常如见敌，以南行大将子弟统之。每与其党饮宴，酒酣，爇燎其须发，或以铜弹丸击之，以颐颡为的。血流至地，无楚痛之色，则赏卮酒；少似嚬蹙，乃鞭之，从胫至踵，或至数千，困绝将殒，方舍之。候稍愈，复鞭之，有杖六七千不死者。姬妾皆思明所掠良家子，有不称命，则杀之。亦有以汤镬死者，既火盛汤沸，令壮士抱而投之，初宛转叫呼，须臾骨肉糜烂。旁人皆毛竖股栗，朝兴笑临而观之，以所策球杖于镬中撞击，颜色自若。上元二年三月甲寅，使使告捷，云王师败绩于洛北，斩首万余级，勒其六宫及朝兴，备车马，为赴洛之计。贼庭之党相庆，踊跃叫唤，声振天地十余日。又宦者二人传思明伪敕云：收兵陕、虢，以朝兴为周京留守，仍勒驰驿速发，并辛氏已下续行。朝兴大喜。其宦者，朝义伪遣之，人莫知也。时朝义已杀思明，僭位，潜勒伪左散骑常侍张通儒、户部尚书康孝忠与朝兴衙将高鞫仁、高如震等谋诛朝兴。其日，朝兴速召工匠与其母、妻造宝钿鞍勒，搜索库藏，修乘骑之具，并命左右各备行装，唯数十人侍卫。思明留骏马百余匹在其貛中，朝兴出入驰骤，每日则于桑干河饮之。通儒将入，潜令康孝忠从数十人持兵诣饮处，驰取其马，闭于城南毗沙门神之院。通儒与鞫仁领步兵十余人入其日华门，伪皇城留守刘象昌逢之，惊问其故。通儒顾左右斩之。俄而朝兴腹心卫鸣鹤又问，亦斩之。子城扰乱。朝兴惶怖，犹能擐甲持兵，与亲信二三十人出拒，奔走于貛中取马。马尽矣，唯病马一匹，朝兴乘而策之，不前，遂步战。通儒立白旗招朝兴之党，降者舍罪，复官爵。恶少等虽沐朝兴之赐曁，亦怨其无道鞭捶，降者太半。朝兴犹从十余人接战，弓矢所发，无不中者，中者皆应弦没羽。通儒军披靡，所伤者数十百人，退出子城外。人不知甲兵之故，皆惶恐潜匿。通儒于城门拒战良久，日已云暮，朝兴众寡不敌，走匿城上之逍遥楼，遂失其所。通儒兵入禁中，劫掠金帛，思明、朝兴妻衣服皆尽。夜半，蕃将曹闵之于楼上擒获之。朝兴曰：『我兄弟六七人，朝兴一身，斩之何益！』高如云对曰：『以殿下残酷，人各有怨心。』朝兴曰：『乞放此一度，后更不敢。』执者皆笑。又谓闵之曰：『此腰带三十两黄金新造，谨奉将军。』闵之曰：「殿下但死，腰带闵之自解取。』左右益笑。缢以弓弦，断其首，函送洛阳。伪侍中向闰客特受思明委托，朝兴亦甚敬惮，至是惶怖，走入私第，不自安，匍匐待罪。通儒颔之，勒驰驿赴洛。通儒收朝兴党与，悉诛之。思明骁将辛万年特有宠于朝兴，又与鞫仁、如震等友善，为兄弟。当诛朝兴之党也，通儒有意于万年。及令行刑，遂忘之。至是，敕鞫仁、如震斩万年首送。鞫仁置酒与万年同饮，谓曰：『张尚书令杀弟，故相报。』万年稽首，但乞快死。鞫仁抗声曰：『只可兄弟谋取通儒，终不肯杀弟。』于是如震、万年领其部曲百余人入子城，斩通儒于子城南廊下，城中扰乱；又杀其素不快者军将数人，共推伪中书令阿史那承庆为留守，函通儒等首，使万年送洛阳，诬其欲以蓟城归顺。朝义闻之，使使令向闰客所在却回为留守。鞫仁、如震等各从数百人被甲巡城，城中人心弥惧。承庆为留守一两日，又不自安，递相疑阻，于是领蕃兵数十骑出子城，至如震宅门，立令屈将军暂要相见。如震不虞有难，驰至马前，承庆斩之，应声而殒。承庆入东军，与伪尚书康孝忠招集蕃、羯。鞫仁闻如震遇害，惊而且怒，统麾下军讨之，相逢于宴设楼下。接战，自午至酉，鞫仁兵皆城旁少年，骁勇劲捷，驰射如飞；承庆兵虽多，不敌，大败，杀伤甚众，积尸成丘。承庆、孝忠出城收散卒，东保潞县，又南掠属县，野营月余，径诣洛阳自陈其事，城中蕃军家口尽踰城相继而去。鞫仁令城中，杀胡者皆重赏。于是羯、胡俱殪，小儿皆掷于空中，以戈承之，高鼻类胡而滥死者甚众。时鞫仁在城中最尊，使使奏朝义以承庆等反。向闰客行至贝州，承朝义命回，将至，众官迎之；鞫仁严兵不出。闰客甚惧，戒其子弟从者无带兵器，从数人而入。鞫仁待之于日华门，闰客望见，下马执手相慰，鞫仁亦抗礼还营。闰客但专守子城端坐，余不敢辄有所问。奏承庆等使回，朝义以鞫仁为燕京都知兵马使。五月甲戌，朝义以伪太常卿李怀仙为御史大夫、范阳节度使；燕州颇有兵甲，故委腹心，鞫仁闻之，意不快也。无何，怀仙至，从羸马数千，自蓟城南门入。鞫仁不出，迎之于日华门。怀仙至，卑身过礼，立谈，约为兄弟，结盟相固，期同保燕邦以奖其主。鞫仁意少解。怀仙以蓟县为节度院，虽入节制，鞫仁兵五千余人皆不受命。十数日，怀仙待之弥厚，每衙，皆降阶交接，鞫仁亦不为之屈。既而怀仙命飨军士，中宴，鞫仁疑有变，兵皆惊走，还营被甲。怀仙忧惧无计，遂囚其牙将朱希彩，责以惊军中之罪。其夜，鞫仁将袭怀仙，遇大雨，持疑未决，彻明，遂止，单骑至节度门。怀仙已潜备壮士待之。鞫仁趋入，怀仙亦不改常礼，与坐良久，乃问惊军之罪，门已关，顾左右拉杀之，立舍希彩。自暮春至夏中，两月间，城中相攻杀凡四五，死者数千，战鬬皆在坊市闾巷间。但两敌相向，不入人家剽劫一物，盖家家自有军人之故，又百姓至于妇人小童，皆闲习弓矢，以此无虞。六月丙申，宣思明遗诰，发丧，将相百僚缟素，哭于其听政楼前，卑幼相视而笑，笑声与哭声参半焉。朝义又追向闰客赴洛阳，加怀仙燕京留守。」河洛春秋：「初，朝义令人以书与向贡并阿史那王杀朝清。朝清既受父命，常有君临之心，惟以球猎为务，车下勇敢之士仅三千人，每日教习，然其残酷颇有父风，而加淫乱，幽州士庶，无石吁嗟。向贡、高久仁等既见诸将之书，又闻思明已死，因说朝清曰：『昨有密旨，令大王主器承祧，其事尤重。今敌国犹在，上人未还，傥更移恩于人，诚恐自贻窘迫。』朝清然之。是日，顾左右，各令辞诀，便自饰装。高久仁、高如震等及其无备，率壮士数百人潜入子城门，阿史那王、向贡等共率三百人继至。朝清时在卧内，仆妾侍侧，忽闻兵士，问是何人。门人曰：『三军叛。』乃擐甲登楼，责让向贡等。高如震乃于楼下佯战，朝清自援弓射之，凡毙数人。阿史那军佯北，朝清下楼，向贡等令人擒杀之。向贡摄知军事，经四十日，阿史那又杀向贡。阿史那自称长史，三日后，斩高久仁，以其首枭之，杀朝清故也。高如震还，固守，与阿史那相持。城中分两军，经五日，以燕州街为界，各自御备，递相捉搦，不得往来。阿史那从经略军领诸蕃部落及汉兵三万人，至宴设楼前与如震会战。如震不利，乃使轻兵二千人于子城东出，直至经略军南街，腹背而击之，并招汉军万余人。阿史那军败，走于武清县界野营。后朝义使招之，尽归东都，应是胡面，不择少长，尽诛之。于是朝义伪授李怀仙幽州节度。高如震旅拒之中，承阿史那遁逸之后，野行草次，人各持兵，糗粮刍茭，非戮不应。朝义令兵士悉为商贾，白衣先行，至幽州，尽被捉为团练。怀仙方自统五千余骑直叩蓟门。高如震方欲出师以抗其命虑其卒叛，因出迎之。怀仙实内图之，且外示宽宥，大行诱募，咸舍厥□，于是士众帖然，竞皆欣戴。乃大赏设，经三日，因众前却，乃斩高如震幽州遂平。」旧传亦云「朝义令人杀伪太子朝英」，新传作「朝清」。今从河洛春秋及新传，余从蓟门纪乱。〕时洛阳四面数百里，州县皆为丘墟，而朝义所部节度使皆安禄山旧将，与思明等夷，朝义召之，多不至，〔朝，直遥翻。使，疏吏翻。将，即亮翻。〕略相羁縻而已，不能得其用。

     李光弼上表，固求自贬；〔上，时掌翻。〕制以开府仪同三司、侍中，领河中节度使。

     术士长塞镇将朱融〔据新书，长塞镇，当在蔚州界。唐制：上镇将正六品下，中镇将正七品上，下镇将正七品下。〕与左武卫将军窦如玢等〔玢，音彬。〕谋奉嗣岐王珍作乱，金吾将军邢济告之。夏，四月，乙卯朔，废珍为庶人，溱州安置，其党皆伏诛。〔嗣，祥吏翻。溱，兹诜翻。〕珍，业之子也。〔岐王业，上皇之弟。〕丙辰，左散骑常侍张镐贬辰州司户。镐尝买珍宅故也。〔散，昔亶翻。骑，奇计翻。镐，下老翻。辰州卢溪郡，汉辰陵、沅陵、义陵县地。旧志：辰州，京师南微东三千四百五里。〕

     己未，以吏部侍郎裴遵庆为黄门侍郎、同平章事。

     乙亥，青密节度使尚衡破史朝义兵，斩首五千馀级。

     丁丑，兖郓节度使能元皓破史朝义兵。〔郓，音运。能，奴代翻。〕

     壬午，梓州刺史段子璋反。子璋骁勇，从上皇在蜀布功，〔梓州梓潼郡，汉鄠县，广汉、氐地道。骁，坚尧翻。〕东川节度使李奂奏替之，〔替，代也。〕子璋举兵，袭奂于绵州。〔线州，治巴西，汉之涪县也。〕道过遂州，刺史虢王巨苍黄修属郡礼迎之，〔梓、遂二州并属东川节度，盖列郡也。巨修属郡礼以迎子璋，示卑服之意。〕子璋杀之。李奂战败，奔成都，子璋自称梁王，改元黄龙，以绵州为龙安府，置百官，又陷剑州。〔剑州，治普安，汉之梓潼县也。〕

     五月，己丑，李光弼自河中入朝。

     初，李辅国与张后同谋迁上皇于西内。〔迁上皇见上卷上年。〕是日端午，山人李唐见上，上方抱幼女，谓唐曰：「朕念之，卿勿怪也。」对曰：「太上皇思见陛下，计亦如陛下之念公主也。」上泫然泣下，〔泫，胡畎翻。〕然畏张后，尚不敢诣西内。

     初，史思明以其博州刺史令狐彰为滑、郑、汴节度使，将数千兵戍滑台。〔滑州，古滑台也。〕彰密因中使杨万定通表请降，徙屯杏园度。思明疑之，遣其将薛岌围之。彰与岌战，大破之，因随万定入朝。甲午，以彰为滑、卫等六州节度使。〔滑、卫、相、贝、魏、博六州。〕

     戊戌，平卢节度使侯希逸击史朝义范阳兵，破之。

     乙未，西川节度使崔光远与东川节度使李奂共攻绵州，庚子，拔之，斩段子璋。

     复以李光弼为河南副元帅、太尉兼侍中，都统河南、淮南东&#8231;西、山南东、荆南、江南西、浙江东&#8231;西八道行营节度，〔考异曰：实录、旧纪皆云，光弼都统河南、淮南、山南东、江东五道。唐历、会要为河南、淮南东&#8231;西、山南东、荆南五道。刘展乱纪又有江西、浙东、浙西凡八道。按袁晁乱浙东，光弼讨平之，则是浙东亦其统内也。今从之。复，扶又翻。帅，所类翻。统，他综翻。〕出镇临淮。〔临淮郡，泗州。〕

     六月，甲寅，青密节度使能元皓败史朝义将李元遇。〔按上卷五年冬书兖郓节度使能元皓。详考本末，「青密」恐当作「兖郓」。败，补卖翻。〕

     江淮都统李峘畏失守之罪，〔失守事见上卷上年。峘，户登翻。〕归咎于浙西节度使侯令仪，丙子，令仪坐除名，长流康州；〔康州，因晋康郡而名，治端溪县，至京师五千七百五十里，东都五千一百五十里。〕加田神功开府仪同三司，〔赏平刘展之功也。〕徙徐州刺史；〔自平卢兵马使徙刺徐州。〕征李峘、邓景山还京师。〔还，从宣翻，又音如字。〕

     戊寅，党项寇好畤。〔党，底朗翻。畤，音止。好畤县，自汉至后魏属扶风，后周省；隋开皇十七年，置上宜县，属京兆。又有旧莫西县，十八年，改曰好畤，大业三年，废入上宜。武德二年，分醴泉置好畤，贞观八年，废上宜入岐阳，二十一年，省好畤、岐阳，复置上宜，更上宜曰好畤。〕

     秋，七月，癸未朔，日有食之既，大星皆见。〔见，贤遍翻。〕

     以试少府监李藏用为浙西节度副使。〔少，诗照翻。〕

     八月，癸丑朔，君开府仪同三司李辅国兵部尚书。乙未，辅国赴上，〔仆射、尚书赴省供职，曰赴上。上，时掌翻。〕宰相朝臣皆送之，御厨具馔，太常设乐。辅国骄纵日甚，求为宰相，上曰：「以卿之功，何官不可为，其如朝望未允何！」〔相，息亮翻。朝，直遥翻。〕辅国乃讽仆射裴冕等使荐己。上密谓萧华曰：「辅国求为宰相，若公卿表来，不得不与。」华出，问冕，曰：「初无此事，吾臂可断，〔断，丁管翻。〕宰相不可得！」华入言之，上大悦；辅国衔之。〔衔，户缄翻。〕

     己巳，李光弼赴河南行营。

     辛巳，以殿中监李若幽为镇〔【章：十二行本「镇」上有「朔方」二字；乙十一行本同；退斋校同。】〕西、北庭、兴平、陈郑等节度行营及河中节度使，〔代李光弼。镇绛州，赐名国贞。

     九月，甲申，天成地平节，〔上于景云二年九月三日生，以九月三日为天成地平节。〕上于三殿置道场，〔南部新书：大明宫中有麟德殿，在仙居殿之西北。此殿三面，亦以三殿为名。雍录，麟德殿，在翰林院之东。〕以宫人为佛菩萨，〔释典曰：菩，普也。萨，济也。言能普济众生也。〕武〔【章：十二行本「武」上有「北门」二字；乙十一行本同。】〕士为金刚神王，〔范成大曰：在处寺门有两金刚神，是千佛数中最后者，一名娄至德，一名青叶髻。〕召大臣膜拜围绕。〔膜，莫乎翻。〕

     壬寅，制去尊号，但称皇帝；去年号，但称元年；〔去，羌吕翻。〕以建子月为岁首，月皆以所建为数；〔【严：「数」改「名」。】〕因赦天下。停京兆、河南、太原、凤翔四京及江陵南都之号。〔四京见二百二十卷至德元载。南都见上卷上年。〕自今每除五品以上清望官及郎官、御史、刺史，令举一人自代，观其所举，以行殿最。〔令，加丁翻。殿，丁甸翻。〕

     江、淮大饥，人相食。

     冬，十月，江淮都统崔圆署李藏用为楚州刺史。〔统，他综翻；或从上声。考异曰：刘展乱纪曰：「初，刘展既平，诸将争功，畴赏未及李藏用，崔圆乃署藏用为楚州刺史，领二城而居盱眙。」按实录，七月，藏用已除浙西节度副使。盖恩命未到耳。〕会支度租庸使以刘展之乱，诸州用仓库物无准，奏请征验。〔唐六典：度支郎，掌支度国用、租赋多少之数。凡天下边军皆有支度之使，以计军资、粮、仗之用。每岁皆申度支而会计之。此支度租庸使，盖使之支度江、淮租、庸者也。使，疏吏翻。〕时仓猝募兵，物多散亡，征之不足，诸将往往卖产以偿之。藏用恐其及己，尝与人言，颇有悔恨。其牙将高干挟故怨，使人诣广陵告藏用反，先以兵袭之。藏用走，干追斩之。崔圆遂簿责藏用将吏以验之，将吏畏，皆附成其状。〔将，即亮翻。附高干之言以成李藏用反状。〕独孙待封坚言不反，圆命引出斩之。或曰：「子何不从众以求生！」待封曰：「吾始从刘大夫，奉诏书来赴镇，〔刘大夫，谓刘展。赴镇事见上卷上年。〕人谓吾反；李公起兵灭刘大夫，今又以李公为反。如此，谁则非反者，庸有极乎！吾宁就死，不能诬人以非罪。」遂斩之。〔史言兵兴之时多滥刑。〕

     建子月，壬午朔，上受朝贺，如正旦仪。〔以其月为岁首也。朝，直遥翻；下同。〕

     或告鸿胪卿康谦与史朝义通，事连司农卿严庄，俱下狱。〔胪，陵如翻。朝，直遥翻。下，遐嫁翻。狱，宜欲翻。〕京兆尹刘晏遣吏防守庄家。上寻敕出庄，引见。〔见，贤遍翻。〕庄怨晏，因言晏与臣言，常道禁中语，矜功怨上。丁亥，贬晏通州刺史，〔通州，通川郡，汉宕渠县地。旧志：通州，京师西南二千五百里。〕庄难江尉，〔难江县，汉宕渠地，梁置东巴州，后魏恭帝改集州，后周改宕渠为难江县，以水为名也。隋废集州，以县属梁州；唐初复置集州，以难江为治所。〕谦伏诛。戊子，御史中丞元载为户部侍郎，充句当度支、铸钱、盐铁兼江淮转运等使。〔句，古候翻。当，丁浪翻。度，徒洛翻。使，疏吏翻。〕载初为度支郎中，敏悟善奏对，上爱其才，委以江淮漕运，数月，遂代刘晏，专掌财利。

     戊戌，冬至；己亥，上朝上皇于西内。〔朝，直遥翻；下同。〕

     神策节度使卫伯玉攻史朝义，拔永宁，破渑池、福昌、长水等县。〔永宁、渑池、福晶三县时属河南府。渑，弥兖翻。后魏分陕县置南陕县，西魏改曰长渊，属弘农郡，唐初改名长水，避高祖讳也，初属谷州，后属洛州。宋白曰：长水县，本卢氏地，后魏延昌二年，分卢氏东境库谷以西、沙渠谷以东为南陕县。余同上注。〕

     己酉，上朝献太清宫；庚戌，享太庙、元献庙。〔太清宫，在丹凤门之左，南出第二坊。太庙，在朱雀街东第二街，北来第二坊。元献庙，上母元献杨后庙也。〕建丑月，辛亥朔，祀圜丘、太一坛。〔干元元年立太弓坛，见二百二十卷。考异曰：实录：「建子月戊戌冬至，其日祀昊天上帝。己亥，诏以来月一日祭圜丘及太一坛」又云：「建丑月辛亥，以河南节度使来瑱为太子少保。」下又有丁未、己酉、康戌日事。又云：「建丑月辛亥朔，拜南郊，祭太乙坛。」按瑱传，未尝为河南节度使及少保。实录误剩此一日事。其冬至祀上帝，盖有司行事，非亲祀也。〕

     平卢节度使侯希逸与范阳相攻连年，救援既绝，又为奚所侵，乃悉举其军二万余人袭李怀仙，破之，因引兵而南。

     宝应元年〔（壬寅、七六二）以楚州表言上帝赐宝玉改元。改元实在四月。〕

     建寅月，〔去年九月，敕以建子月为岁首，而通鉴仍以建寅月为岁首者，以是年四月制复月数皆如其旧也。改元亦在是月。〕甲申，追尊靖德太子琮为奉天皇帝，妃窦氏为恭应皇后，丁酉，葬于齐陵。〔琮，上皇之长子，天宝十载薨，谥曰靖德太子。新书地理志：齐陵，在京兆昭应县东十六里。琮，徂宗翻。〕

     甲辰，吐蕃遣使请和，〔使，疏吏翻。〕

     李光弼拔许州，擒史朝义所署颍川太守李春；朝义将史参救之，〔许州，颍川郡，唐已复邵为州，安、史犹仍天宝旧名。守，式又翻。将，即亮翻。〕丙午，战于成下，又破之。

     戊申，平卢节度使侯希逸于青州北渡河而会田神功、能元皓于兖州。〔使，疏吏翻。能，奴代翻。〕

     租庸使元载以江、淮虽经兵荒，其民比诸道犹有赀产，乃按籍举八年租调之违负及逋逃者，计其大数而征之；〔八年，自天宝十三载止上元二年。天宝十三载，天下未乱，租、调之入为盛。十四载，而禄山反，租、调始有违负逋逃。自是迄于去年，大难未平，战兵不止，违负逋逃，年甚一年。今不问有无，计其大数而征之。调，徒钓翻。〕择豪吏为县令而督之，不问负之有无，赀之高下，察民有粟帛者发徒围之，籍其所有而中分之，甚者什取八九，谓之白着。〔着，直略翻。今人犹谓无故而费放财物者为白着。勃海高云有白着歌曰：「上元官吏务剥削，江、淮之人多白着。」〕有不服者，严刑以威之。民有蓄谷十斛者，则重足以待命，〔重，直龙翻。〕或相聚山泽为群盗，州县不能制。

     建卯月，辛亥朔，赦天下；复以京兆为上都，河南为东都，凤翔为西都，江陵为南都，太原为北都。〔去年罢西京及南都。复，扶又翻，又音如字。〕

     奴剌寇成固。〔成固县，自汉以来属汉中。剌，来达翻。〕

     初，王思礼为河东节度使，资储丰衍，赡军之外，积米百万斛，奏请输五十万斛于京师。思礼薨，〔干元元年，王思礼镇太原，其薨当在去年。〕管崇嗣代之，为政宽弛，信任左右，数月间，耗散殆尽，惟陈腐米万余斛在。〔言见在米止此数。〕上闻之，以邓景山代之。景山至，则钩校所出入，将士辈多有隐没，皆惧。有裨将抵罪当死，诸将请之，不许；其弟请代兄死，亦不许；请入一马以赎死，乃许之。诸将怒曰：「我辈曾不及一马乎！」遂作乱，〔将，即亮翻。〕癸丑，杀景山。上以景山抚御失所以致乱，不复推究乱者，遣使慰谕以安之。〔复，扶又翻。〕诸将请以都知兵马使、代州刺史辛云京为节度使。〔【章：十二行本「使」下有「己未以云京为北都留守、河东节度使」十五字；乙十一行本同；退斋校同。】〕云京奏张光晟为代州刺史。〔张光晟有德于辛云京，见上卷干元二年。〕

     绛州素无储蓄，民间饥，不可赋敛，〔敛，力赡翻。〕将士粮赐不充，朔方等诸道行营都统李国贞屡以状闻；朝廷未报，军中咨怨。〔咨嗟忧愁而怨上也。〕突将王元振将作乱，〔突将，以领骁解驰突之士。突将，即亮翻。〕矫令于众曰：「来日修都统宅，各具畚锸，〔畚，布衮翻，织竹为器。锸，测洽翻，锹也。〕待命于门。」士卒皆怒，曰：「朔方健儿岂修宅夫邪！」乙丑，元振帅其徒作乱，烧牙城门。〔帅，读曰率。〕国贞逃于狱，元振执之，置卒食于前，曰：「食此而役其力，可乎！」国贞曰：「修宅则无之，军食则屡奏而未报，诸君所知也。」众欲退。元振曰：「今日之事，何必更问！都统不死，则我辈死矣。」遂拔刃杀之。镇西、北庭行营兵屯于翼城，〔翼城县，属绛州，本汉绛县，后魏曰北绛县。隋开皇十八年，改曰翼城，以春秋翼侯邑于此也。〕亦杀节度使荔非元礼，推裨将白孝德为节度使，朝廷因而授之。

     戊辰，淮西节度使王仲升与史朝义将谢钦让战于申州城下，为贼所虏，淮西震骇。会侯希逸、田神功、能元皓攻汴州，朝义召钦让兵救之。

     绛州诸军剽掠不已，〔剽，匹妙翻。〕朝廷忧其与太原乱军合从连贼，〔从，子容翻。〕非新进诸将所能镇服，辛未，以郭子仪为汾阳王，知朔方、河中、北庭、潞泽节度行营兼兴平、定国等军副元帅，发京师绢四万匹、布五万端、米六万石以给绛军。

     建辰月，庚寅，子仪将行，时上不豫，群臣莫得进见。〔见，贤遍翻。〕子仪请曰：「老臣受命，将死于外，不见陛下，目不瞑矣。」上召入卧内，谓曰：「河东之事，一以委卿。」

     史朝义遣兵围李抱玉于泽州，子仪发定国军救之，乃去。

     上召山南东道节度使来瑱赴京师；瑱乐在襄阳，其将士亦爱之，乃讽所部将吏上表留之；行及邓州，复令还镇。〔乐，音洛。复，扶又翻。〕荆南节度使吕諲、淮西节度使王仲升及中使往来者言「瑱曲收众心，恐久难制。」上乃割商、金、均、房别置观察使，令瑱止领六州。〔山南东道领襄、邓、随、唐、安、均、房、金、商九州岛。今分四州，余五州耳。曰领六州，无亦于郢、复二州增领一州邪！〕会谢钦让围王仲升于申州数月，瑱怨之，按兵不救，仲升竟败没。行军司马裴茙谋夺瑱位，〔茙，如融翻。〕密表瑱倔强难制，〔倔，其勿翻。强，其两翻。〕请以兵袭取之，上以为然。癸巳，以瑱为淮西、河南十六州节度使，〔考异曰：旧传无汝，云十五州。今从实录。〕外示宠任，实欲图之。密敕以茙代瑱为襄、邓等州防御使。

     甲午，奴敕寇梁州，〔剌，来达翻。〕观察使李勉弃城走。〔时山南西道观察使置司梁州。〕以邠州刺史河西臧希让为山南西道节度使。〔山南西道节度领梁、洋、集、壁、文、通、巴、兴、凤、利、开、渠、蓬十三州。邠，弥频翻。使吏翻。考异曰：肃宗实录作「希液」。代宗实录有传，作「希让」，今从之。〕

     丙申，党项寇奉天。〔党，底朗翻。奉天县，属雍州。〕

     李辅国以求宰相不得怨萧华。〔求相不得事见上上元二年八月。相，息亮翻。〕庚午，以户部侍郎元载为京兆尹。载诣辅国固辞，辅国识其意；壬寅，以司农卿陶锐为京兆尹。辅国言萧华专权，请罢其相，上不许。辅国固请不已，乃从之，仍引元载代华。〔考异曰：旧华传云：「肃宗寝疾，辅国矫命罢华相。」今从辅国传。〕戊申，华罢为礼部尚书，以载同平章事，领度支、转运使如故。〔尚，辰羊翻。度，徒洛翻。〕

     建巳月，庚戌朔，〔建巳月，四月也。〕泽州刺史李抱玉破史朝义兵于城下。〔朝，直遥翻。〕

     壬子，楚州刺史崔侁表称，有尼真如，恍惚登天，见上帝，赐以宝玉十三枚，〔侁，疏臻翻。恍，呼广翻。尼，女夷翻。惚，音忽。唐会要：「十三宝：一曰玄黄天符，如笏，长八寸，阔三寸，上圆下方，近圆有孔，黄玉也；二曰玉鸡，毛文悉备，白玉也；三曰谷璧，白玉也，径可五六寸，其文粟粒，无雕镌之迹；四曰西王母白环，二枚，白玉也，径六七寸；五曰碧色宝，圆而有光；六曰如意宝珠，圆如鸡卵，光如月；七曰红靺鞨，大如巨栗，赤如樱桃；八曰琅玕珠，二枚，长一寸二分；九曰玉玦，形如玉环，四分缺；十曰玉印，大如半手，斜长，理如鹿形，陷入印中，以印物，则鹿形着焉；十一曰皇后采桑钩，长五六寸，细如筋屈，其末似金又似银；十二曰雷公石斧，长四寸，阔二寸，无孔，细致如青玉；十三曰阙；凡十三宝，置于日中，皆白气连天。」〕云：「中国有灾，以此镇之。」群臣表贺。

     甲寅，上皇崩于神龙殿，〔神龙殿，盖中宗于神龙间居之，遂以名殿。〕年七十八。乙卯，迁坐于太极殿。〔坐，徂卧翻，神御坐也。〕上以寝疾，发哀于内殿，群臣发哀于太极殿。〔内殿，上居大明宫之寝殿也。太极殿，西内前殿，大行所御。〕蕃官剺面割耳者四百余人。〔剺，里之翻。〕丙辰，命苗晋卿摄耱宰。上自仲春寝疾，闻上皇登遐，哀慕，疾转剧，乃命太子监国。〔耱，而陇翻。监，古衔翻。〕甲子，制改元；〔改元宝应。〕复以建寅为正月月数皆如其旧；〔复，扶又翻。〕赦天下。

     初，张后与李辅国相表里，专权用事，〔见上卷干元二年。〕晚年，更有隙。内射生使三原程元振党于辅国。〔以宦官领射生手，故曰内射生使。〕上疾笃，后召太子谓曰：：「李辅国久典禁兵，制敕皆从之出，擅逼迁圣皇，〔玄宗尊号曰圣皇天帝。〕其罪甚大，所忌者吾与太子。今主上弥留，〔书顾命曰：「病日臻，既弥留。」言病日至一日，愈留而不去体也。〕辅国阴与程元振谋作乱，不可不诛。」太子泣曰：「陛下疾甚危，二人皆陛下勋旧之臣，一旦不告而诛之，必致震惊，恐不能堪也。」后曰：「然则太子姑归，吾更徐思之。」太子出，后召越王系谓曰：「太子仁弱，不能诛贼臣，汝能之乎﹖」对曰：「能。」系乃命内谒者监段恒俊选宦官有勇力者二百余人，授甲于长生殿后。〔恒，户登翻。〕乙丑，后以上命召太子。元振知其谋，密告辅国，伏兵于陵霄门以俟之。〔雍录：六典大明宫图，宫城北面玄武门之西有青霄门。阁本大明宫图作凌云门。〕太子至，以难告。〔难，乃旦翻。〕太子曰：「必无是事，主上疾亟召我，我岂可畏死而不赴乎！」元振曰：「社稷事大，太子必不可入。」乃以兵送太子于飞龙貛，〔飞龙貛，仗内六闲之一也。程大昌曰：在玄武门外。〕且以甲卒守之。是夜，辅国、元振勒兵三殿，收捕越王系、段恒俊及知内侍省事朱光辉等百余人，系之。以太子之命迁后于别殿。时上在长生殿，使者逼后下殿，并左右数十人幽于后宫，宦官宫人皆惊骇逃散。丁卯，上崩。〔年五十二。〕辅国等杀后并系及兖王囲。〔囲，下赧翻。考异曰：肃宗实录曰：「张后因太子监国，谋诛辅国。其日，使人以上命召太子，语之，太子不可。乙丑，后矫上命将唤太子，程元振知之，密告辅国。景寅，元振与辅国夜勒兵于三殿前，使人收捕越王及同谋内侍朱光辉、段恒俊等百余人，系之，移皇后于别殿。其夜，六宫内人、中管等惊骇奔走。及明，上崩。」代宗实录曰：「乙丑，皇后召上。既夜，辅国、元振勒兵捕系，幽后。丁卯，肃宗崩。」系传：「乙丑，后召太子。景寅夜，元振、辅国勒兵捕系，幽后。是日，俱为辅国所害。」旧肃宗纪：「丁卯，宣遗诏。是日，上崩。」代宗纪：「乙丑，皇后矫诏召太子。辅国、元振卫从太子入飞龙貛以俟变。是夕，勒兵于三殿，收系及朱光辉、马英俊等。丁卯、肃宗崩。」新本纪：「丙寅、闲貛使李辅国、飞龙貛副使程元振迁皇后于别殿，杀越王系、兖王囲。是夜，皇帝崩。」代宗录、唐历、统纪、系传皆以段恒俊为马英俊。按张后以乙丑日召太子，迨夜不至，必知有变矣，辅国等安能待至来夜，然后勒兵收系等乎！盖收系等在乙丑之夜也。今从代宗实录、旧代宗纪。新、旧传皆云兖王囲宝应元年薨。而代宗实录群臣议系、囲之罪，云：「二王同恶，共扇奸谋。」盖囲亦预谋也。今从之。〕是日，辅国始引太子素服于九仙门与宰相相见，〔阁本大明宫图，宫城西面右银台门之北有九仙门，又北转东则凌云门。相，息亮翻。〕叙上皇晏驾，拜哭，〔叙自上皇晏驾后，宫中多故，不见辅臣。〕始行监国之令。〔命太子监国在甲子前，而乙丑即有内变。既定，乃始行令。监，古咸翻。〕戊辰，发大行皇帝丧于两仪殿，宣遗诏。〔肃宗崩于东内寝殿，发丧于西内内朝，从上皇也。上皇梓宫在西内前殿。〕己巳，代宗即位。

     高力士遇赦还，至朗州，〔上元元年，高力士流巫州，遇赦还至朗州。自朗至京师尚二千二百五十九里。赦者，甲子赦也。还，从宣翻，又音如字。〕闻上皇崩，号恸，呕血而卒。〔力士流，见上卷上元元年。号，户刀翻。卒，子恤翻。〕

     甲戌，以皇子奉节王适为天下兵马元帅。〔奉节，县名，蜀先主改鱼复县为奉节县。帅，所类翻。〕

     李辅国恃功益横，明谓上曰：「大家但居禁中，外事听老奴处分。」〔于上前明言之，无所忌惮。棋，户孟翻。处，昌吕翻。分，扶问翻。〕上内不能平，以其方握禁兵，外尊礼之。乙亥，号辅国为尚父而不名，〔齐太公辅周武王，号师尚父，今以其号宠中人。〕事无大小皆咨之，群臣出入皆先诣辅国，亦晏然处之。〔史言李辅国凶愚。处，昌吕翻。〕以内飞龙貛副使程元振为左监门卫将军。知内侍省事朱光辉及内常侍啖庭瑶、山人李唐等二十余人皆流黔中。〔自朱光辉以下，皆大行左右。监，古衔翻。啖，徒览翻。黔，其今翻。〕

     初，李国贞治军严，〔治，直之翻。〕朔方将士不乐，〔乐，音洛。〕皆思郭子仪，故王元振因之作乱。子仪至军，元振自以为功，子仪曰：「汝临贼境，〔绛州东与河南接界，时贼又据河阳、河内，故云然。〕辄害主将，若贼乘其衅，〔衅，隙也。将，即亮翻。〕无绛州矣。吾为宰相，岂受一卒之私邪！」五月，庚辰，收元振及其同谋四十人，皆杀之。〔相，息亮翻。考异曰：实录曰：「子仪至军，抚循士众，潜问罪人，得害国贞者王元礼等四十人。为首者斩，余并决杀。」邠志曰：「七月，郭公到朔方行营。」旧传曰：「三月，子仪辞赴镇。」汾阳家传曰：「建辰月十一日，发上都，二十七日，至绛州，五月二日，斩元振等三十人。」今元振名从诸书，月日从家传，人数从实录。〕辛云京闻之，亦推按杀邓景山者数十人，诛之。由是河东诸镇率皆奉法。〔郭子仪诛王元振而河东诸镇皆春法，仆固怀恩分河北诸州授田承嗣等以成藩镇之祸，用人可不谨哉！〕

     壬午，以李辅国为司空兼中书令。

     党项寇同官、华原。

     甲申，以平卢节度使侯希逸为平卢、青&#8231;淄等六州节度使。〔青、淄、齐、沂、密、海六州。淄州，治淄川，本汉般阳县，宋侨立清河郡及贝丘县，魏为东清河郡；隋置淄州，取淄水为名。〕由是青州节度有平卢之号。

     乙酉，徙奉节王适为鲁王。〔适，古活翻。〕

     追〔【章：十二行本「追」上有「庚寅」二字；乙十一行本同；退斋校同。】〕尊上母吴妃为皇太后。〔吴妃事肃宗于东宫，生上而薨。〕

     壬辰，贬礼剖尚书萧华为峡州司马。元载希李辅国意，〔辅国以不相衔华。〕以罪诬之也。

     敕干元大子钱皆一当一，民始安之。〔民不便干元二品钱，见上卷干元二年。〕

     史朝义自围宋州数月，城中食尽，将陷，刺史李岑不知所为。遂城果毅开封刘昌曰：〔易州有遂城府。开封、汉县，唐属汴州，汉故县在今县南五十里。杜佑曰：天宝以后，边帅怙宠，便请署官，易州遂城府、坊州安台府别将、果毅之类，每一制则同授千余人。〕「仓中犹有曲数千斤，请屑食之；不过二十日李太尉必救我。〔李太尉，谓光弼。〕城东南隅最危，昌请守之。」李光弼至临淮，诸将以朝义兵尚强，请南保扬州。光弼曰：「朝廷倚我以为安危，我复退缩，朝廷何望！〔复，扶又翻。〕且吾出其不意，贼安知吾之众寡！」遂径趣徐州，〔趣，七喻翻。〕使兖郓节度使田神功进击朝义，大破之。先是，田神功既克刘展，〔去年正，神功克刘展。先，悉荐翻；下同。〕留连扬州未还，太子宾客尚衡与左羽林大将军殷仲卿相攻于兖、郓，〔考异曰：衡上元元年为淄青节度使，此年五月，田神功自淄青移兖郓，六月，衡自宾客为常侍，七月，仲卿自左羽林大将军为光禄卿，而得相攻于兖、郓者，盖衡犹未离淄青，仲卿亦在彼，虽有新除官，皆未肯入朝也。〕闻光弼至，惮其威名，神功遽还河南，〔此河南，总言河南道。〕衡、仲卿相继入朝。〔考异曰：旧传曰：「朝义乘北邙之胜，寇申、光等十三州，自领精骑围李岑于宋州，将士皆惧，请南保扬州。光弼径赴徐州以镇之，遣田神功击败之。」又曰：「初，光弼将赴临淮，在道，舁疾而行。监军使以袁晁方扰江、淮，光弼兵少，请保润州以避其锋。光弼不从，径往泗州。光弼未至河南也，田神功平刘展后，逗留于扬府，尚衡、殷仲卿相攻于兖、郓，来瑱旅拒于襄阳，及光弼轻骑至徐州，史朝义退走，田神功遽归河南，尚衡、殷仲卿、来瑱皆惧其威名，相继赴阙。」按光弼既使田神功击败朝义，则是神功已还也。实录，今年八月，袁晁始陷台州。借使当时已扰江、淮，则自泗州往润州，不得谓避其锋也。今从新传。〕

     光弼在徐州，惟军旅之事自决之，自余众务，悉委判官张裃。〔裃，七感翻，又仓含翻。〕裃吏事精敏，区处如流，〔处，昌吕翻。〕诸将白事，光弼多令与裃议之，诸将事裃如光弼，由是军中肃然，东夏以宁。〔夏，户雅翻。〕先是，田神功起偏裨为节度使，〔去年六月，田神功自平卢兵马使节度兖郓。〕留前使判官刘位等于幕府，神功皆平受其拜；及见光弼与裃抗礼，乃大惊，徧拜位等曰：「神功出于行伍，不知礼仪，诸君亦胡为不言，成神功之过乎！」〔史言武夫悍将可以礼化，居其上者当以身作则。行，户刚翻。〕

     立皇子益昌王邈为郑王，〔天宝改利州为益昌郡。〕延为庆王，迥为韩王。

     来瑱闻徙淮西，大惧，上言：「淮西无粮，请俟收麦而行；」又讽将吏留己。〔来瑱挟众以要君，欲再求免，得乎！〕上欲姑息无事，壬寅，复以瑱为山南东道节度使。〔复，扶又翻。〕

     飞龙副使程元振谋夺李辅国权，密言于上，请稍加裁制。六月，己未，解辅国行军司马及兵部尚书，余如故，以元振代判元帅行军司马，仍迁辅国出居外第。〔自肃宗时，李辅国常居禁中内宅。〕于是道路相贺。辅国始惧，上表逊位。辛酉，罢辅国兼中书令，进爵博陆王。辅国入谢，愤咽而言曰：「老奴事郎君不了，请归地下事先帝！」上犹慰谕而遣之。〔考异曰：旧传：「辅国欲入中书，作谢表，阍吏止之曰：『尚父罢相，不应复入此门。』辅国气愤而言曰：『老奴死罪，事郎君不了，请归地下事先帝。』上犹优诏答之。」按此乃对上之语，非对阍吏之语也。今从唐纪。〕

     壬戌，以兵部侍郎严武为西川节度使。

     襄邓防御仗裴茙屯谷城，〔谷城，汉筑阳县地，晋置义成郡及义城县。隋开皇十六年，废郡，改县曰谷城，以其地有谷城山也。〕既得密敕，即帅麾下二千人沿汉趣襄阳；〔帅，读曰率。趣，七喻翻。〕己巳，陈于谷水北。瑱以兵逆之，问其所以来，对曰：「尚书不受朝命，故来。若受代，谨当释兵。」瑱曰：「吾已蒙恩，复留镇此，〔复，扶又翻。〕何受代之有！」因取敕及告身示之，茙惊惑。瑱与副使薛南阳纵兵夹击，大破之，追擒茙于申口，〔金州洵阳县有申口镇。〕送京师；赐死。〔考异曰：旧茙传曰：「瑱设具于江津以俟之。茙初声言假道入朝，及见瑱，即云奉代，且欲视事。瑱报曰：『瑱已奉恩命，复任此。』茙惶惑，喻其麾下曰：『此言必妄。』遂引射瑱军，因与瑱兵交战。茙军大败。」按瑱若设具相见，则茙岂得遽射瑱军而交战！今从瑱传。〕

     乙亥，以通州刺史刘晏〔去年十一月，晏贬通州。〕为户部侍郎兼京兆尹，充度支、转运、盐铁、铸钱等使。

     秋，七月，壬辰，以郭子仪都知朔方、河东、北庭、潞&#8231;仪&#8231;泽&#8231;沁&#8231;陈&#8231;郑等节度行营〔时以潞、仪、泽、沁、陈、郑为一镇，以李抱玉为节度使，盖抱玉先以陈郑节度使讨贼在行营，李光弼邙山之败，抱玉奔泽州，陈郑为贼所隔，朝廷因使之节度潞、仪、沁、泽四州。〕及兴平等军副元帅。

     癸巳，剑南兵马使徐知道反，以兵守要害，拒严武，武不得进。

     八月，桂州刺史邢济讨西原贼师吴功曹等，平之。〔帅，所类翻。〕

     己未，徐知道为其将李忠厚所杀，剑南悉平。

     乙丑，山南东道节度使来瑱入朝谢罪，上优待之。

     己巳，郭子仪自河东入朝。时程元振用事，忌子仪功高任重，数谮之于上。子仪不自安，表请解副元帅、节度使。上慰抚之，子仪遂留京师。

     台州贼帅袁晁攻陷浙东诸州，改元宝胜；〔考异曰：柳璨正闰位历、宋庠纪元通谱皆改元升国。今从新书。〕民疲于赋敛者多归之。李光弼遣兵击晁于衢州，〔衢州，春秋时越姑蔑之地，秦以为太末县，汉分立新安县，晋改信安；唐置衢州，以三衢州，以三衢山名。昔洪水派山为三道，故曰三衢。敛，力赡翻。〕破之。

     乙亥，徙鲁王适为雍王。〔雍，于用翻。〕

     九月，庚辰，以来瑱为兵部尚书、同平章事、知山南东道节度使。

     乙未，加程元振骠骑大将军兼内侍监。〔骠，匹妙翻。骑，奇寄翻。〕

     左仆射裴冕为山陵使，〔方上之役，唐置山陵使，以宰相为之。〕议事有与程元振相违者，丙申，贬冕施州刺史。〔考异曰：代宗实录：「秘书监韩颖、中书舍人刘烜善候星历，干元中待诏翰林，颇承恩顾，又与李辅国昵狎。时上轸忧山陵，广询卜兆，颖等不能精慎，妄有否臧，因是得罪，配流岭南，既行，赐死于路。初，冕为仆射，数论时政，遂兼御史大夫，充山陵使，以李辅国权重有恩，乃奏辅国所亲信刘烜为判官，潜结辅国。烜得罪，乃连坐焉。」今从旧程元振传。〕

     上遣中使刘清潭使于回纥，修旧好，〔好，呼到翻。〕且征兵讨史朝义。清潭至其庭，回纥登里可汗已为朝义所诱，云「唐室继有大丧，今中原无主，〔因连有玄宗、肃宗之丧，遂诳以中原无主。〕可汗宜速来共收其府库。」可汗信之。清潭致敕书曰：「先帝虽弃天下，今上继统，乃昔日广平王，与叶护共收两京者也。」〔事见二百二十卷至德二载。〕回纥业已起兵至三城，〔即朔方三受降城。〕见州、县皆为丘墟，有轻唐之志，乃困辱清潭。清潭遣使言状，且曰：「回纥举国十万众至矣！」京师大骇。上遣殿中监药子昂往劳之于忻州南。初，毗伽阙可汗为登里求婚，肃宗以仆固怀恩女妻之，为登里可敦。〔劳，力到翻。为于伪翻。妻，七细翻。〕可汗请与怀恩相见，怀恩时在汾州，上令往见之，怀恩为可汗言唐家恩信不可负，〔为，于为翻。〕可汗悦，遣使上表，请助国讨朝义。可汗欲自蒲关入，由沙苑出潼关东向，药子昂说之曰：「关中数遭兵荒，〔说，式芮翻。数，所角数。〕州县萧条，无以供拟，恐可汗失望；贼兵尽在洛阳，请自土门略邢、洺、怀、卫而南，得其资财以充军装。」可汗不从；又请「自太行南下据河阴，扼贼咽喉」，〔可，从刊入声。汗，音寒。行，户刚翻。咽，音烟。〕亦不从；又请「自陕州大阳津渡河，〔陕州陕县北有大阳关，黄河津济之要也，即左传秦孟明伐晋，自茅津济，封殽尸之路也，亦曰陕津。陕，失冉翻。〕食太原仓粟，与诸道俱进」，乃从之。〔隋置太原仓，在河东界。使言回纥所利在中国财宝，而不敢轻与贼遇。〕

     袁晁陷信州。〔信州，本吴鄱阳郡之葛阳县，陈改葛阳为弋阳。唐干元元年，分饶州之弋阳、衢州之常山&#8231;玉山及割建、抚之地置信州，治上饶县，以其旁下饶州，故以名县。晁，驰遥翻。〕

     冬，十月，袁晁陷温州、明州。〔温州，永嘉郡，治永嘉县。明州，余姚郡，治鄮县，今之鄞县是也。〕

     以雍王适为天下兵马元帅。辛酉，辞行，以兼御史中丞药子昂、魏琚为左右厢兵马使，以中书舍人韦少华为判官，给事中李进为行军司马，会诸道节度使及回纥于陕州，进讨史朝义。〔雍，于用翻。适，古活翻。帅，所类翻。少，始照翻。使，疏吏翻。朝，直遥翻。〕上欲以郭子仪为适副，程元振、鱼朝恩等沮之而止。〔沮，在吕翻。〕加朔方节度使仆固怀恩同平章事兼绛州刺史，领诸军节度行营以副适。〔绛州，绛郡。时朔方军屯绛州，故以怀恩领刺史。为怀恩恃功畔援张本。〕

     上在东宫，以李辅国专横，心甚不平，〔横，下孟翻。〕及嗣位，以辅国有杀张后之功，不欲显诛之。壬戌夜，盗入其第，窃辅国之首及一臂而去。〔考异曰：旧传曰：「盗杀李辅国，携首臂而去。」统纪曰：「辅国悖于明皇，上在东宫，闻而颇怒。及践阼，辅国又立功，难于显戮，密令人刺之，断其首，弃之溷中，又断其右臂，驰祭泰陵，中外莫测。后杭州刺史杜济话于人曰：『尝识一武人为牙门将，曰：某即害尚父者。』」今从旧传。〕敕有司捕盗，遣中使存问其家，为刻木首葬之，〔为，于伪翻。〕仍赠太傅。〔太傅，三公。〕

     丙寅，上命仆固怀恩与母、妻俱诣行营。〔时登里与怀恩之女俱来，故使怀恩母、妻诣行营以亲结之。〕

     雍王适至陕州，回纥可汗屯于河北，〔雍，于用翻。适，古活翻。陕，失冉翻。纥，下没翻。可，从刊入声。汗，音寒。陕州之河北也。括地志曰：陕州河北县，本汉大阳县。天宝元年，太守李齐物开三门以利漕运，得古刃，有篆文曰「平陆」，因更名平陆县。〕适与僚属从数十骑往见之。可汗责适不拜舞，药子昂对以礼不当然。回纥将军车鼻曰：「唐天子与可汗约为兄弟，可汗于雍王，叔父也，何得不拜舞﹖」子昂曰：「雍王，天子长子，今为元帅。〔骑，奇计翻。长，知两翻。帅，所类翻。〕安有中国储君向外国可汗拜舞乎！且两宫在殡，〔两宫，谓上皇、先帝，时皆未葬。〕不应舞蹈。」力争久之，车鼻遂引子昂、魏琚、韦少华、李进各鞭一百，以适年少未谙事，遣归营。〔应，于陵翻。少，诗照翻。谙，乌含翻。考异曰：代宗实录云：「雍王恭行诏命，辞色不屈，虏亦不敢失礼，时人难之。时官军合围，将诛无礼，王以东略之故，止之。」又曰：「会中数万人骇愕失色，雍王正色叱之，可汗遂退。」建中实录曰：「上坚立不屈。」此盖史官虚美耳。今从旧回纥传。〕琚、少华一夕而死。

     戊辰，诸军发陕州，仆固怀恩与回纥左杀为前锋，陕西节度使郭英乂、〔方镇表：上元元年，改陕、虢、华节度为陕西节度使。使，疏吏翻。〕神策观军容使鱼朝恩为殿，〔殿，丁练翻。〕自渑池入；〔渑，弥兖翻。〕潞泽节度使李抱玉自河阳入；河南等道副元帅李光弼自陈留入；〔分道并入以攻洛阳。〕雍王留陕州。〔考异曰：代宗实录：「戊辰，元帅雍王帅仆固怀恩等诸军及回纥兵马进发陕州东讨，留英乂、朝恩为后殿。是日，又诏河东道节度使自泽州路入。」今从唐历及旧朝义传。〕辛未，怀恩等军于同轨。〔河南永宁县，后周之同轨县地，有同轨城。〕

     史朝义闻官军将至，谋于诸将。阿史那承庆曰：「唐若独与汉兵来，宜悉众与战；若与回纥俱来，其锋不可当，宜退守河阳以避之。」朝义不从。〔朝，直遥翻。诸将，即亮翻。纥，下没翻。〕壬申，官军至洛阳北郊，分兵取怀州；癸酉，拔之。〔去年邙山之败，河阳、怀州皆陷于贼。洛阳北郊，在邙山外。〕乙亥，官军陈于横水。〔按旧书：横水，在洛阳北郊。金人疆域图：孟津县有横水店。陈，读曰阵；下恩陈、陈于、贼陈、陈亦同。〕贼众数万，立栅自固，怀恩陈于西原以当之。遣骁骑及回纥并南山出栅东北，〔骁，坚尧翻。骑，奇计翻。并步浪翻。栅，测革翻。〕表里合击，大破之。朝义悉其精兵十万救之，陈于昭觉寺，官军骤击之，杀伤甚众，而贼陈不动；鱼朝恩遣射生五百人力战，贼虽多死者，陈亦如初。镇西节度使马璘曰：「事急矣！」〔犯陈而不能陷，引退必败，故曰事急。使，疏吏翻。璘，离珍翻。〕遂单骑奋击，夺贼两牌，〔牌，古谓之楯，晋、宋之间谓之彭排，南方以皮编竹为之，以捍捍敌，北人以木为之。左传：乐祁以杨楯贾祸，盖北方之用木也尚矣。〕突入万众中。贼左右披靡，〔披，普彼翻。〕大军乘之而入，贼众大败；转战于石榴园、老君庙，贼又败；人马相蹂践，填尚书谷，〔蹂，人九翻。尚，辰羊翻。〕斩首六万级，捕虏二万人，朝义将轻骑数百东走。〔将，即亮翻，又音如字；下等将脰。〕怀恩进克东京及河阳城，获其中书令许叔冀、王軎等，〔軎，音冑。〕承制释之。怀恩留回纥可汗营于河阳，使子右厢兵马使玚及朔方兵马使高辅成帅步骑万余乘胜逐朝义，〔纥，下没翻。可，从刊入声。汗，音寒。使，疏吏翻。玚，音畅，又雉杏翻。帅，读曰率；下同。骑，奇计翻。朝，直遥翻。〕至郑州，再战皆捷。朝义至汴州，其陈留节度使张献诚闭门拒之，朝义奔濮州，献诚开门出降。〔汴，皮面翻。濮，博木翻。降，户刚翻；下同。〕

     回纥入东京，肆行杀略，死者万计，火累旬不灭。朔方、神策军亦以东京、郑、汴、汝州皆为贼境，所过虏掠，三月乃已。〔使郭、李为帅，安有是祸邪！〕比屋荡尽，士民皆衣纸。〔比，毗必翻，又毗至翻。衣，于既翻。〕回纥悉置所掠宝货于河阳，留其将安恪守之。

     十一月，丁丑，露布至京师。

     朝义自濮州北渡河，怀恩进攻滑州，拔之，追败朝义于卫州。〔将，即亮翻。败，补卖翻。〕朝义睢阳节度使田承嗣等将兵四万余人与朝义合，复来拒战；〔睢，音虽。嗣，祥吏翻。复，扶又翻。〕仆固玚击破之，长驱至昌乐东。朝义帅魏州兵来战，又败走。〔昌乐，汉古县，属魏州，后唐避讳，改为南乐。乐，音洛。帅，读曰率。〕于是邺郡节度使薛嵩以相、卫、洺、邢四州降于陈郑、泽潞节度使李抱玉，恒阳节度使张忠志以赵、恒、深、定、易五州降于河东节度使辛云京。〔洺、音名。恒，户登翻。考异曰：旧怀恩传曰：「嵩以相、卫、洺、邢、赵州降于李抱玉，李宝臣以深、恒、定、易四州降于云京。」代宗实录曰：「张忠志以赵、定、深、恒、易五州归顺。」又曰：「史思明授忠志恒赵节度使。」今从旧王武俊传。〕嵩，楚玉之子也。〔楚玉，薛讷之弟。〕抱玉等已进军入其营，按其部伍，嵩等皆受代；居无何，仆固怀恩皆令复位。由是抱玉、云京疑怀恩有贰心，各表言之，朝廷密为之备；怀恩亦上疏自理，上慰勉之。〔令，力丁翻。朝，直遥翻。上，时掌翻。疏，所去翻。〕辛巳，制：「东京及河南、北受伪官者，一切不问。」〔为青、冀、魏、幽各据所有州县以传世张本。〕

     己丑，以户剖侍郎刘晏兼河南道水陆转运都使。〔睿宗先天二年，以李杰为陕州刺史，充水陵运仗。水陵运使自此始也。至开元二年，杰除河南少尹，充水陆运使。天宝十二载，陕郡太守崔无诐充使，杨国忠充使，水陆转运都使始此。〕

     丁酉，以张忠志为成德军节度使，统恒、赵、深、定、易五州，赐姓李，名宝臣。初，辛云京引兵将出井陉、常山，裨将王武俊说宝臣曰：「今河东兵精锐，出境达鬬，不可敌也。且吾以寡当众，以曲遇直，战则必离，守则必溃，公其图之。」宝臣乃撤守备，举五州来降。及复为节度使，以武俊之策为善，〔说，式芮翻。复，扶又翻。〕擢为先锋兵马使。武俊，本契丹也，初名没诺干。〔为王武俊夷张氏、得成德张本。契，欺讫翻，又音吃。〕

     郭子仪以仆固怀恩有平河朔功，请以副元帅让之。己亥，以怀恩为河北副元帅，加左仆射兼中书令、单于、镇北大都护、朔方节度使。

     史朝义走至贝州，与其大将薛忠义等两节度合，仆固玚追之至临清。〔临清，汉清渊县，后魏改曰临清，唐属贝州。九域志：在魏州北一百五十里。〕朝义自衡水引兵三万还攻之，玚设伏击走之。回纥又至，官军益振，遂逐之；大战于下博东南，〔下博，汉县，时属深州。〕贼大败，积尸拥流而下；朝义奔莫州。〔考异曰：河洛春秋曰：「朝义战败，走归范阳，途经衡水。仆固玚领蕃、汉兵一十五万趁及朝义接战，败之。是夏涉秋苦雨，陂湖流注，河东兵马使李竭诚、成德军将李令崇咸统精兵，亦革面来王，竞为掎角。其漳河及诸津渡船，悉是虏获。朝义遣人致命，竟不应。续令散雇舟船，并皆掠尽，四路俱绝。诸将或请战，或请降，朝义不悦。田承嗣上疏与朝义曰：『臣闻兵势两均，成败由将；众寡不敌，全灭在权。昔刘主破于白帝，曹公败于赤壁，陆逊、黄盖皆以权道取之。今部统之师，皆自疲顿，主客势倍，劳逸力殊，若驱而令战，未见其利。请用车五十乘于古夏康王城北作三个车营，车上皆设棚排，倒戈为御，每车甲士二人，持兵而伏，随军子女罗于帐中，每营辎重分列。其次营后选二万人，布偃月阵，凡敌众我寡，则设此阵，左右有险，亦设此阵，左右奇军，亦设此阵，各令猛将主之，左者东南行，右者西南行，令去车营十里余，营前选精卒五千人，鴈行阵，使之接战，不胜，则退于偃月阵后。前军既却，敌必至车营，爱其珍玩，必将攻取。候其兵纵，阵势已分，然后桴鼓齐鸣，前后俱至，貔貅奋勇，卤楯争先。左军西行，右军东迈，皆取古城之南，令首尾相属。伏兵之发，料敌必惊，后军之来，自然断绝，前后既不相救，中军又遇精兵，服色相乱，不败何待！令文景义主左军，达于义感主右军，足下自主中军，若其不捷，老臣请以弱卒五千为足下吞之。』朝义览疏大悦，因用其计，官军败绩，丧师三千余级。仆固玚大震，退师数十里。由是朝义得达莫州。朝义既败官军，威声复振，凡所追集，人莫己违，鸠集舟航，并连牌桒，先济辎重，兼及老弱，方以军南行，若有攻击。仆固玚令吏士各顾所部以抗其锋。朝义乃整师徒，一时北济。仆固玚亦连船舰，宵济趋之。」今从旧怀恩传。〕怀恩都知兵马使薛兼训、兵马使郝庭玉与田神功、辛云京会于下博，进围朝义于莫州，青淄节度使侯希逸继至。

     十二月，庚申，初以太祖配天地。〔高祖武德元年制：每岁圜丘、方丘之祀，以太祖景皇帝配。高宗干封二年，以高祖、太宗并配。是时太常卿杜鸿渐等议，以神尧为受命之主，非始封之君，不得为太祖以配天地。太祖景皇帝始受封于唐，即殷之契、周之后稷也，请以郊配天地。从之。〕

     代宗睿文孝武皇帝上之上〔初名俶，后改名豫，肃宗长子也。登遐之后，议上庙号曰世宗，避太宗讳，改曰代宗。〕

     广德元年〔（癸卯、七六三）是年七月方改元，事见下卷。〕

     春，正月，己卯，追谥吴太后曰章敬皇后。〔吴太后，上生母也。〕

     癸未，以国子祭酒刘晏为吏部尚书、同平章事，度支等使如故。

     初，来瑱在襄阳，程元振有所请托，不从；及为相，〔去年加来瑱同平章事。〕元振谮瑱言涉不顺。王仲升在贼中，以屈服得全，贼平得归，与元振善，奏瑱与贼合谋，致仲升陷贼。壬寅，瑱坐削官爵，流播州，赐死于路，由是藩镇皆切齿于元振。〔为诸镇忌程元振、不敢勤王张本。〕

     史朝义屡出战，皆败，田承嗣说朝义，令亲往幽州发兵，还救莫州，承嗣自请留守莫州。〔说，式芮翻。守，式又翻。〕朝义从之，选精骑五千自北门犯围而出。朝义既去，承嗣即以城降，送朝义母、妻、子于官军。于是仆固玚、侯希逸、薛兼训等帅众三万追之，及于归义，〔归义，汉易县地，属涿郡。北齐省入鄚县，武德五年，置归义及北义州；贞观元年，州县皆省，八年，复置烕义县，属幽州。按宋白续通典，唐归义县在瓦桥关北。〕与战，朝义败走。

     时朝义范阳节度使李怀仙已因中使骆奉仙请降，遣兵马使李抱忠将兵三千镇范阳县，〔范阳县，汉涿县也，为涿郡治所。曹魏文帝改涿郡为范阳郡，隋废范阳郡，复置涿郡于蓟县，以涿县属焉。武德七年，改涿县为范阳县，仍属幽州；天宝元年，改幽州涿郡为范阳郡，故蓟城亦曰范阳。史以县字别之，其地在蓟南。宋白曰：南至莫州一百六十里。〕朝义至范阳，不得入。官军将至，朝义遣人谕抱忠以大军留莫州、轻骑来发兵救援之意，因责以君臣之义，抱忠对曰：「天不祚燕，唐室复兴，〔复，扶又翻。〕今既归唐矣，岂可更为反复，独不愧三军邪！大丈夫耻以诡计相图，愿早择去就以谋自全。且田承嗣必已叛矣，不然，官军何以得至此！」朝义大惧，曰：「吾朝来未食，独不能以一餐相饷乎！」抱忠乃令人设食于城东。于是范阳人在朝义麾下者，并拜辞而去，朝义涕泣而已，独与胡骑数百既食而去。东奔广阳〔饷，式亮翻。令，力丁翻。朝，直遥翻。骑，奇计翻。檀州燕乐县，后魏置广阳郡，后齐废郡，而旧郡名犹存。〕广阳不受；欲北入奚、契丹，至温泉栅，〔据新、旧书怀恩传，温泉栅在平州界石城县东北。契，欺讫翻，又音吃。栅，测革翻。〕李怀仙遣兵追及之；朝义穷蹙，缢于林中，怀仙取其首以献。仆固怀恩与诸军皆还。〔缢，于赐翻，又于计翻。还，音旋，又如字。〕

     甲辰，朝义首至京师。〔考异曰：河洛春秋曰：「朝义东投广阳郡，不受。北取潞县、渔阳，拟投两蕃。至榆关，李怀仙使使招回，却至渔阳过，从潞县至幽州城东阿婆门外，于巫闾神庙中，兄弟同被绞缢而死，乃授首与骆奉仙。经一日，诸军方知，归莫州城下。」旧仆固怀恩传曰：「宝应二年三月，朝义至平州石城县温泉栅，穷蹙，走入长林自缢，怀仙使妻弟徐有济传其首以献。」史朝义传：「二年正月，李怀仙于莫州生擒之，送款来降，枭首至阙下。」实录：「宝应元年十一月己亥，仆固怀恩上言：幽州平，河北州县尽平，史朝义为乱兵所戮，传首上都。」旧纪：「宝应二年十月，河北州郡悉平，李怀仙以幽州降，田承嗣以魏州降。」沈既济建中实录：「二年正月，贼将李怀仙擒朝义以降，山东平。」唐历：「正月甲辰，李怀仙擒史朝义，枭首，献至阙下，尽以所管来降。」年代记：「宝应元年十二月己亥，仆固怀恩上言：『史朝义为乱兵所杀，传首上都。』二年正月甲申，朝义枭首至阙。」新纪：「广德元年正月甲申，朝义自杀，其将李怀仙以幽州降。」按诸军围朝义于莫州，已在去年十一月末，而河洛春秋云围城四十日。怀恩旧传亦云攻守月余日。然则朝义之死，必在今年正月明矣。诸书皆云朝义此年正月被杀，而实录在元年十一月，旧纪因之，又脱十一月字。怀恩传误以正月为三月。甲申，正月十日；甲辰，三十日也。新本纪盖据年代记，但年代记元年冬十一月己亥朝义死，亦与实录同。若正月被杀，不应十日首级已至长安。疑甲申自杀，甲辰传首至阙。新纪止用年代记甲申至阙为自杀日，未知何所据。今从唐历，以甲辰传首至京师。〕

     闰月，己酉夜，有回纥十五人犯含光门，突入鸿胪寺，〔纥，下没翻。唐太极宫南面三门，中曰朱雀门，东曰安上门，西曰含光门。按朱雀门，太极宫端门也。雍录曰：承天门之南，朱雀门之北，宗庙、社稷、百僚廨舍列乎其间，六省、九寺、一台、两监、十八卫以坊里准之。此两门内外，南北各占两街，不为民居。自朱雀门南即市井邑屋，各立坊巷。以此观之，则朱雀街西两坊，百司庶府居之，其门曰含光门。朱雀街东两坊，亦百司庶府居之，其门曰安上门也。胪，陵如翻。〕门司不敢遏。

     癸亥，以史朝义降将薛嵩为相、卫、邢、洺、贝、磁六州节度使，〔宋白曰：磁州，本汉广平县地，周武帝于此置滏阳县及成安郡。隋闰皇十年，废郡，置磁州，唐武德元年分相州置磁州，贞观元年，州废。薛嵩既得节，复表以相州之滏阳、洺州之邯郸&#8231;武安置磁州。磁，墙之翻。相，音息亮翻。〕田承嗣为魏、博、德、沧、瀛五州都防御使，〔魏州，汉魏郡之地。博州，汉为东郡聊城县。德州，汉平原郡地，隋置德州，因安德县名之。〕李怀仙仍故地为幽州、卢龙节度使。〔改范阳节度使为幽州节度使。时平卢已陷，又兼卢龙节度使。〕时河北诸州皆已降，嵩等迎仆固怀恩，拜于马首，乞行间自效；〔降，户江翻。行，户刚翻。〕怀恩亦恐贼平宠衰，故奏留嵩等及李宝臣分帅河北，自为党援。〔帅，所类翻；下同。〕朝廷亦厌苦兵革，苟冀无事，因而授之。〔河北藩镇，自此强傲不可制矣。〕

     回纥登里可汗归国，其部众所过抄掠，〔纥，下没翻。可，从刊入声。汗，音寒。抄，楚交翻。〕廪给小不如意，辄杀人，无所忌惮。陈郑、泽潞节度使李抱玉欲遣官属置顿，人人辞惮，〔使，疏吏翻。〕赵城尉马燧独请行。〔隋义宁元年，分霍邑置赵城县，属晋州。〕比回纥将至，〔比，必利翻，及也。〕燧先遣人赂其渠帅，约毋暴掠，〔帅，所类翻；下同。〕帅遗之旗曰：〔遗，惟季翻。〕「有犯令者，君自戮之。」燧取死囚为左右，小有违令，立斩之。回纥相顾失色，涉其境者皆拱手遵约束。抱玉奇之，燧因说抱玉曰：「燧与回纥言，颇得其情。仆固怀恩恃功骄蹇，其子玚好勇而轻，〔说，式芮翻。好呼到翻。玚，音畅，又雉杏翻。轻，区正翻。〕今内树四帅，〔四帅，谓田承嗣、李宝臣、李怀仙、薛嵩。〕外交回纥，必有窥河东、泽潞之志，宜深备之。」抱玉然之。

     初，长安人梁崇义以羽林射生从来瑱镇襄阳，累迁右兵马使。崇义有勇力，能卷铁舒鹆；沈毅寡言，〔瑱，他甸翻。卷，读曰卷。沈，持林翻。〕得众心。瑱之入朝也，命诸将分戍诸州，〔朝，直遥翻。将，即亮翻。〕瑱死，戍者皆奔归襄阳。行军司马庞充将兵二千赴河南，〔盖先是来瑱使庞充赴河南行营会讨史朝义。〕至汝州，闻瑱死，引兵还袭襄州；左兵马使李昭拒之，充奔房州。崇义自邓州引戍兵归，与昭及副使薛南阳相让为长，〔长，知两翻。〕久之不决，众皆曰：「兵非梁卿主之不可。」遂推崇义为帅。崇义寻杀昭及南阳，以其状闻，上不能讨。三月甲三，以崇义为襄州刺史、山南东道节度留后。〔唐藩镇命帅，未授旌节者，先以为节度留后。为梁崇义以襄阳拒命而死张本。〕崇义奏改葬瑱，为之立祠，不居瑱听事及正堂。〔为，于伪翻。听，读曰厅。〕

     辛酉，葬至道大圣大明孝皇帝于泰陵；〔泰陵，在同州奉先县东北二十里金粟山。〕庙号玄宗。庚午，葬文明武德大圣大宣孝皇帝于建陵；〔建陵，在京兆醴泉县东北十八里武将山。〕庙号肃宗。

     夏，四月，庚辰，李光弼奏擒袁晁，浙东皆平。时晁聚众近二十万，〔近，其靳翻。〕转攻州县，光弼使部将张伯仪将兵讨平之。伯仪，魏州人也。

     郭子仪数上言：「吐蕃、党项不可忽，宜早为之备。」〔不能用郭子仪之言，为二虏入京师张本。数，所角翻。上，时掌翻，下同。〕

     辛丑，遣兼御史大夫李之芳等使于吐蕃，为虏所留，二年乃得归。〔史究言之。〕

     群臣三上表请立太子；五月，癸卯，迢许俟秋成议之。

     丁卯，制分河北诸州：以幽、莫、妫、檀、平、蓟为幽州管；恒、定、赵、深、易为成德军管；相、贝、邢、洺为相州管；魏、博、德为魏州管；沧、棣、冀、瀛为青淄管；怀、卫、河阳为泽潞管。〔自田承嗣、李灵耀相继叛乱，诸镇所管，不复守此制。〕

     六月，癸酉，礼部侍郎华阴杨绾上疏，以为：「古之选士必取行实，〔行，下孟翻；下行着同。〕近世专尚文辞。自隋炀帝始置进士科，犹试策而已；至高宗时，考功员外郎刘思立始奏进士加杂文，明经加帖，从此积弊，转而成俗。朝之公卿以此待士，〔朝，直遥翻。〕家之长老以此训子，〔长，知两翻。〕其明经则诵帖括以求侥幸，〔帖括者，举人因试帖，遂括取坞会为一书，相传习诵之，以应试，谓之帖括。〕又，举人皆令投牒自应，如此，欲其返淳朴，崇廉让，何可得也！请令县令察孝廉，取行着乡闾，学知经术者，荐之于州。〔行，下孟翻。〕刺史考试，升之于省。任各占一经，〔占，之赡翻。〕朝廷择儒学之士，问经义二十条，对策三道，上第即注官，中第得出身，下第罢归。又道举亦非理国，〔【章：十二行本「国」下有「所资」二字；乙十一行本同；退斋校同。置道举，见二百十四卷开元二十五年。〕望与明经、进士并停。」上命诸司通议，给事中李栖筠、左丞贾至、京兆尹严武并与绾同。至议以为：「今试学者以帖字为精通，考文者以声病为是非，〔声病，谓以平、上、去、入四声缉而成文，音从文顺谓之声，反是则谓之病。〕风流颓弊，诚当厘改。然自东晋以来，人多侨寓，士居乡土，百无一二；请兼广学校，保桑梓者乡里举焉，在流寓者庠序推焉。」敕礼部具条目以闻。绾又请置五经秀才科。

     庚寅，以魏博都防御使田承嗣为节度使。承嗣举管内户口，壮者皆籍为兵，惟使老弱者耕稼，数年间有众十万；又选其骁健者万人自卫，谓之牙兵。〔魏牙兵始此，迄于梁、唐。魏以之强，亦以之亡。〕

     同华节度使李怀让为程元振所谮，恐惧，自杀。〔干元元年置陕、虢、华节度使，上元元年改陕西节度使，分河中之同州与华州为同华节度使。华，户化翻。〕

