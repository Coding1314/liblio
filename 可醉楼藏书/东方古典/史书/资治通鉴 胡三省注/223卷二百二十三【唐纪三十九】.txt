卷第二百二十三【唐纪三十九】起昭阳单阏（癸卯）七月，尽旃蒙大荒落（乙巳）十月，凡二年有。

     代宗睿文孝武皇帝上之下

     广德元年〔（癸年、七六三）〕

     秋，七月，壬寅，群臣上尊号曰宝应元圣文武孝皇帝。〔以楚州所献十三宝为上登极之符应也。上，时掌翻。〕壬子，赦天下，改元。〔方改元广德。〕诸将讨史朝义者进官阶、加爵邑有差。〔将，即亮翻。〕册回纥可汗为颉咄登蜜施合俱录英义建功毗伽可汗，可敦为娑墨光亲丽华毗伽可敦；〔颉咄，华言社稷发用；登蜜施，华言到竟；合俱录，华言娄罗；娑墨，华言得怜；毗伽，华言足意。纥，下没翻。可，从刊入声。汗，音寒。颉，奚结翻。咄，当没翻。伽，求迦翻。娑，苏何翻。〕左、右杀以下，皆加封赏。〔左杀封雄朔王，右杀封宁朔王，胡禄都督封金河王，拔览将军封静汉王，诸都督十一人并封国公。〕

     戊辰，杨绾上贡举条目：秀才问经义二十条，对策五道；国子监举人，令博士荐于祭酒，祭酒试通者升之于省，如乡贡法。〔令，力丁翻。唐取士之科，由学馆曰生徒，由州县者曰乡贡。凡明经、秀才、俊士、进士，明于理体为乡里称者，县考试，州长重复，送之尚书省。既至省，皆疏名列到、结款通保及所居，始由户部集阅而关于礼部试之。今杨绾所上国子监举人，略如乡贡法。〕明法，委刑部考试。〔明法，律学也。〕或以为明经、进士，行之已久，不可遽改。事虽不行，识者是之。

     以仆固玚为朔方行营节度使。

     吐蕃入大震关，陷兰、廓、河、鄯、洮、岷、秦、成、渭等州，尽取河西、陇右之地。〔兰、廓、秦、渭等州，即河西、陇右之地也，先已为吐蕃所陷，史因其入大震关而备言之。兰州，汉金城郡，隋置兰州，因皋兰山为名。廓州，汉西平郡南界；前凉以其地为湟河郡，后魏置洮河郡；周建德五年，取河南地置廓州，取廓清之义为名。河州，汉枹罕县，前凉张骏分置河州。鄯州，汉破羌允吾县地，唐平薛举，置鄯州。洮州，治汉洮阳城，周保定初置。岷州，秦临洮县地，后魏大统十年置岷州，以南有岷山名。秦州，治成纪显亲川，因魏、晋旧州名。成州，古西戎地，后千亩戎姜氏居之，又后为白马氐国；汉为武都郡，晋为仇池郡，后魏改为南秦州，西魏改成州。渭州，治汉襄武县，后魏置。〕唐自武德以来，开拓边境，地连西域，皆置都督、府、州、县。开元中，置朔方、陇右、河西、安西、北庭诸节度使以统之，岁发山东丁壮为戌卒，缯帛为军资，开屯田，供糗粮，〔缯，慈陵翻。糗，去久翻。〕设监牧，畜马牛，军城戍逻，万里相望。〔畜，吁玉翻。逻，郎佐翻。〕及安禄山反，边兵精锐者皆征发入援，谓之行营，所留兵单弱，胡虏稍蚕食之；数年间，西北数十州相继沦没，自凤翔以西，邠州以北，皆为左衽矣。〔史言唐所以失河、陇。〕

     初，仆固怀恩受诏与回纥河汗相见于太原；河东节度使辛云京以可汗乃怀恩伲，恐其合谋袭军府，闭城自守，亦不犒师。〔使，疏吏翻。犒，苦到翻。〕及史朝义既平，诏怀恩送可汗出塞，往来过太原，〔朝，直遥翻。过，古禾翻，又古卧翻。〕云京亦闭城不与相闻。怀恩怒，具表其状，不报。怀恩将朔方兵数万屯汾州，使其子御史大夫玚将万人屯榆次，裨将李光逸等屯祈〔【祁】〕县，〔将，即亮翻；下裨将同，又音如字。裨，彼迷翻。榆次、祈〔祁〕，皆汉古县，属太原。〕李怀光等屯晋州，张维岳等屯沁州。〔沁，七浸翻。考异曰：邠志作「张如岳」，今从实录、唐历。〕怀光，本勃海靺鞨也，〔靺鞨，音末曷。〕姓茹，〔茹，音如。〕为朔方将，以功赐姓。中使骆奉仙至太原，云京厚结之，为言怀恩与回纥连谋，反状已露。〔使，疏吏翻。为，于伪翻。〕奉仙还，过怀恩，怀恩与饮于母前，母数让奉仙曰：〔还，音旋，又音如字。数，所角翻。〕「汝与吾儿约为兄弟，今又亲云京，何两面也！」〔唐人谓反复者为两面。贞元以后，剑南西山白狗等羌内附，赐牛粮，治生业，差赐官禄，皆得世袭；然阴附吐蕃，世谓之两面羌。此其证也。〕酒酣，怀恩起舞，奉仙赠以缠头彩。〔唐人宴集，酒酣为人舞，当此礼者以彩物为赠，谓之缠头。倡伎当筵舞者亦有缠头喝赐，杜甫诗所谓「舞罢锦缠头」者也。酣，户廿翻。〕怀恩欲酬之，曰：「来日端午，当更乐饮一日。」〔乐，音洛。〕奉仙固请行，怀恩匿其马，奉仙谓左右曰：「朝来责我，又匿我马，将我杀也。」夜，踰垣而走；怀恩惊，遽以其马追还之。八月，癸未，奉仙至长安，奏怀恩谋反；〔考异曰：实录：「癸未，怀恩旋师，次于汾州，逗遛不进。监军使骆奉仙以闻。上以功高不之罪，优诏慰劳之。」又曰：「怀恩顿军汾上，监军使骆奉仙因公宴，言有所指，怀恩已萌二心，肆口酬对，奉仙不告而出，乘传上闻。上以功高容之，叱奉仙出，待怀恩如旧。怀恩惮奉仙，益不自安。」邠志曰：「宝应二年，河朔既平，诏太原节度辛云京及仆固怀恩各以其军送回纥还蕃。既出晋关，辛公率其轻兵先入太原。怀恩怒其不告，曰：『辛君有虞于我也。』回纥至，辛公馆于城外，致牛酒以犒之。怀恩欲因回纥规其城壁，阴导回纥请观佛寺，辛公许之。既入城，见罗兵于诸街，蕃人大惊，辟易而去。」今从旧怀恩传。〕怀恩亦具奏其状，请诛云京、奉仙；上两无所问，优诏和解之。

     怀恩自以兵兴以来，〔谓自禄山反朔方，起兵讨之，以至平贼时也。〕所在力战，一门死王事者四十六人，女嫁绝域，〔谓嫁回纥可汗也。〕说谕回纥，〔说，式芮翻。纥，下没翻。〕再收两京，平定河南、北，功无与比，而为人构陷，愤怨殊深，上书自讼，以为：「臣昨奉诏送可汗归国，倾竭家赀，俾之上道。行至山北，〔上，时两翻。可，从刊入声。汗，音寒。怀恩屯汾州，谓太原之地为山北。〕云京、奉仙闭城不出祗迎，仍令潜行窃盗。回纥怨怒，亟欲纵兵，臣力为弥缝，方得出塞。云京、奉仙恐臣先有奏论，遂复妄称设备，〔令，力丁翻。为，于伪翻。复，扶又翻；下同。〕与李抱玉共相组织。臣静而思之，其罪有六：昔同罗叛乱，臣为先帝扫清河曲，一也；臣男玢为同罗所虏，得间亡归，臣斩之以令众士，二也；〔二事并见二百十八卷肃宗至德元载。玢，悲巾翻。间，古苋翻。〕臣有二女，远嫁外夷，为国和亲，荡平寇敌，三也；臣与男玚不顾死亡，为国效命，四也；河北新附，节度使〔谓田承嗣、李宝臣、李怀仙等。〕皆握强兵，臣抚绥以安反侧，五也；臣说谕回纥，使赴急难，天下既平，送之归国，六也。〔说，式芮翻。难，乃旦翻。〕臣既负六罪，诚合万诛，惟当吞恨九泉，衔冤千古，复何诉哉！臣受恩深重，凤夜思奉天颜，〔言欲入朝也。〕但以来瑱受诛，〔瑱，他甸翻。事件上卷正月。〕朝廷不示其罪，诸道节度，谁不疑惧！近闻诏追数人，〔唐人率谓召为追，观考异所引诸家杂史可见。〕尽皆不至，实畏中官谗口，虚受陛下诸夷；岂惟群臣不忠，正为回邪在侧。〔当时君臣情事，诚如怀恩之言。〕且臣前后所奏骆奉仙，词情非不摭实，〔摭，之石翻。〕陛下竟无处〔昌吕翻。〕置，宠任弥深；皆由同模拟周，〔比，毗至翻。〕蒙蔽圣听。窃闻四方遣人奏事，陛下皆云与骠骑议之，〔骠骑，谓程元振也。骠，匹妙翻。骑，奇寄翻。〕曾不委宰相可否，或稽留数月不还，远近益加疑阻。〔代宗省怀恩书至此，岂不为之动邪！曾，才登翻。〕如臣朔方将士，功效最高，高先帝中兴主人，乃陛下蒙尘故吏，曾不别加优奖，反信谗嫉之词。子仪先已被猜，臣今又遭诋毁，〔将，即亮翻。被，皮义翻。〕弓藏鸟尽，信匪虚言。〔古语云：「高鸟尽，良弓藏；狡兔死，走狗烹；敌国破，谋臣亡。」言以今事准之，非虚言也。〕陛下信其矫诬，〔矫，托也。托言谋反以厚诬。〕何殊指鹿为马！〔引赵高事以况诸阉。〕傥不纳愚恳，且贵因循，臣实不敢保家，陛下岂能安国！〔怀恩心迹，于此可见。〕忠言利行，〔忠言逆耳利于行，古语也。〕惟陛下图之。臣欲公然入朝，〔朝，直遥翻；下同。〕恐将士留沮。今托巡晋、绛，于彼迁延，乞陛下特遣一介至绛州问臣，臣即与之同发。」

     九月，壬戌，上遣裴遵庆诣怀恩谕旨，且察其去就。怀恩见遵庆，抱其足号泣诉冤。〔号，户刀翻。〕遵庆为言圣恩优厚，讽令入朝。怀恩许诺。副将范志诚以为不可，曰：「公信其甘言，入则为来瑱，不复还矣！」明日，怀恩见遵庆，以惧死为辞，请令一子入朝，志诚又以为不可，遵庆乃还。〔还，音旋，又如字；下同。〕御史大夫王翊使回纥还，怀恩先与可汗往来，恐翊泄其事，遂留之。

     吐蕃之入寇也，边将告急，程元振皆不以闻。冬，十月，吐蕃寇泾州，刺史高晖以城降之，遂为之乡导，〔降，户江翻。乡，读曰向。考异曰：汾阳家传：「八月，吐蕃次泾、宁州，遣感激军使高晖御之，战败，执晖。九月，至便桥。」实录：「十月庚午，吐蕃寇冱州，辛未，犯奉天、武功。」按今冱州东去邠州三程，邠州南去奉天二程，不应庚午寇邠州，辛未已至奉天。盖史官据奏到日书之耳。段公家传：「九月二十日，吐蕃寇泾原，节度使高晖降之。十一月一曰，陷邠州，节度使张蕴琦弃城遁。」旧本纪：「九月己丑，吐蕃寇泾州，刺史高晖以城降，因为吐蕃乡导。十月辛未，犯京畿。」新本纪：「九月乙丑，泾州刺史高晖叛附于吐蕃，十月庚午，吐蕃陷邠州，辛未，寇奉天、武功。」今月从实录而不取其日。〕引吐蕃深入；过邠州，上始闻之。辛未，寇奉天、武功，京师震骇。诏以雍王适为关内元帅，郭子仪为副元帅，出镇咸阳以御之。

     子仪闲废日久，〔宝应元年八月，郭子仪自河东入朝，遂留京师。〕部曲离散，至是召募，得二十骑而行，至咸阳，吐蕃帅吐谷浑、党项、氐、羌二十余万众，弥漫数十里，已自司竹园渡渭，〔凤翔府盩厔县有司竹园，汉书王莽传所谓霍鸿负倚芒竹，即此地也。苏轼曰：盩厔有官竹园，临水，数十里不绝，所谓司竹也。〕循山而东。子仪使判官中书舍人王延昌入奏，请益兵，程元振遏之，竟不召见。〔见，贤遍翻。〕癸酉，渭北行营兵马使吕月将将精卒二千破吐蕃于盩厔之西。〔将、将：上如字；下即亮翻。〕乙亥，吐蕃寇盩厔，月将复与力战，兵尽，为虏所擒。〔复，扶又翻。〕

     上方治兵，〔治，直之翻。〕而吐蕃已度便桥，仓猝不知所为，丙子，出幸陕州，〔陕，失冉翻。〕官吏藏窜，六军逃散。郭子仪闻之，遽自咸阳归长安，比至，〔比，必利翻，及也。〕车驾已去。上纔出苑门，渡浐水，〔按唐禁苑，包大明宫之北，东距浐水。考雍录、长安志诸书，禁苑东面出浐水，无其门，盖出光泰门耳。〕谢生将玉献忠拥四百骑叛还长安，〔将，即亮翻。骑，奇寄翻。〕胁丰王珙等十王西迎吐蕃。〔珙，玄宗子，音居勇翻。〕遇子仪于开远门内，〔开远门，长安城西面北头第一门。〕子仪叱之，献忠下马，谓子仪曰：「今主上东迁，社稷无主，令公身为元帅，〔郭子仪为中书令，故称为令公。〕废立在一言耳。」子仪未应。珙越次言曰：「公何不言！」子仪责让之，以兵援送行在。丁丑，车驾至华州，官吏奔散，无复供拟，〔复，扶又翻。〕扈从将士不免冻馁。会观军容使鱼朝恩将神策军自陕来迎，上乃幸朝恩营。〔从，才用翻。将，即亮翻。使，疏吏翻。朝，直遥翻。恩将，音同上。陕，失冉翻。〕丰王珙见上于潼关，上不之责，退至幕中，有不逊语；群臣奏议诛之，乃赐死。

     戊寅，吐蕃入长安，高晖与吐蕃大将马重英等立故邠王守礼之孙承〔【章：十二行本「承」上有「广武王」三字；乙十一行本同。】〕宏为帝，〔珙，居重翻。吐，从暾入声。重，直龙翻。邠，悲频翻。邠王守礼，章怀太子之子。〕改元，置百官，以前翰林学士于可封等为相。吐蕃剽掠府库市里，焚闾舍，长安中萧然一空。〔相，息亮翻。剽，匹妙翻；下同。〕苗晋卿病卧家，遣人舆入，迫胁之，晋卿闭口不言，虏不敢杀。于是六军散者所在剽掠，士民避乱，皆入山谷。

     辛巳，上至，陕百官稍有至者。郭子仪引三十骑自御宿川循山而东，〔骑，奇计翻。三辅黄图曰：御宿川在长安城南。汉武帝为离宫别馆，禁御人不得往来游观。上宿其中，故曰御宿。程大昌曰：御宿川即樊川，在万年县南二十五里。〕谓王延昌曰：「六军将士逃溃者多在商州，今速往收之，〔商州，治上洛县，至京师二百八十一里。〕并发武关防兵，数日间，北出蓝田以向长安，吐蕃必遁。」过蓝田，遇元帅都虞候臧希让、凤翔节度使高升，得兵近千人。〔武关，在商州西北，雍州蓝田县南。吐，从暾入声。过，古禾翻，又古卧翻。使，疏吏翻。近其靳翻。〕子仪与延昌谋曰：「溃兵至商州，官吏必逃匿而人乱。」使延昌自直径入商州抚谕入。诸将方纵兵暴掠，闻子仪至，皆大喜听命。〔将，即亮翻。〕子仪恐吐蕃逼乘舆，留军七盘，〔杜佑曰：七盘，即王莽所谓「绕溜之固南当荆楚」者也。绕溜者，言四面塞阨屈曲，水回绕而溜，今谓之七盘、十二侢。乘，承正翻。吐，从暾入声。〕三日乃行，比至商州，〔比，必利翻。〕行收兵，并武关防兵合四千人，军势稍振。子仪乃泣谕将士以共雪国耻，取长安，皆感激受约束。子仪请太子宾客第五琦为粮料使，给军食。〔将，即亮翻。粮料使，主给行营军食。我宋朝随军转运使即其任。〕上赐子仪诏，恐吐蕃东出潼关，征子仪诣行在。子仪表称：「臣不收京城无以见陛下，若出兵蓝田，虏必不敢东向。」上许之。鄜延〔【章：十二行本「延」作「坊」；乙十一行本同。】〕节度判官段秀实说节度使白孝德引兵赴难，〔上元元年，置渭北、弋吊坊节度使，领鄜、坊、丹、延四州，治坊州。吐，从暾入声。潼，音同。说，式芮翻。，难乃旦翻。〕孝德即日大举，南趣京畿，〔李嗣业自西域赴难于至德之初，白孝德自鄜坊赴广德之难，皆段秀实发之，其忠义盖天性也。〕与蒲、陕、商、华合势进击。〔陕，失冉翻。华，户化翻。〕

     吐蕃既立广武王承宏，欲掠城中士、女、百工，整众归国。子仪使左羽林大将军长孙全绪将二百骑出蓝田观虏势，令第五琦摄京兆尹，与之偕行，又令宝应军使张知节将兵继之。〔长，知两翻。将，即亮翻，又音如字。骑，奇计翻。令，力丁翻。琦，音奇。上以射生军入禁中清难，赐名宝应功臣，故射生军亦号宝应军。〕全绪至韩公堆，昼则击鼓张旗帜，夜则多然火，以疑吐蕃。前光禄卿殷仲卿聚众近千人，保蓝田，与全绪相表里，帅二百余骑直渡浐水。〔近，其靳翻。帅，读曰率。浐，音产。〕吐蕃惧，百姓又绐之曰：「郭令公自商州将大军不知其数至矣！」〔绐，汤亥翻。将，即亮翻，又音如字。〕虏以为然，稍稍引军去。全绪又使射生将王甫入城阴结少年数百，夜击鼓大呼于朱雀街，〔将，即亮翻。少，始照翻。呼，火故翻。唐太极宫正南出朱雀门，自朱雀门南出至明德门，皆名朱雀街。〕吐蕃惶骇，庚寅，悉众遁去。〔考异曰：旧吐蕃传曰：「子仪帅部曲数百人及其妻子仆从南入牛心谷，驼马车牛数百两。子仪迟留，未知所适。行军判官中书舍人王延昌、监察御史李萼谓子仪曰：：『令公身为元帅，主上蒙尘于外，今吐蕃之势日逼，岂可怀安于谷中，何不南趋商州，渐赴行在！』子仪遽从之。延昌曰：『吐蕃知令公南行，必分兵来逼，若当大路，事即危矣。不如取玉山路而去，出其不意。』子仪又从之。子仪之队千余人，山谷束隘，连延百余里，人不得驰。延昌与萼恐狭径被追，前后不相救，至倒回口，遂与子仪别行，踰绝涧，登七盘，趋于商州。先是，六军将张知节与秏下数百人自京城奔于商州，大掠避难朝官、士庶及居人资财、鞍马，已有日矣。延昌与萼既至，说知节曰：『将军身掌禁兵，军败而不赴行在，又恣其下虏掠，何所归乎！今郭令公，元帅也，已欲至洛南，将军若整顿士卒，谕以祸福，请令公来抚之，图收长；此则将军非常之功也。』知节大悦。其时诸军将臧希让、高升、彭体盈、李惟诜等数人，各有部曲家兵数十骑，相次而至，又从其计，皆相率为军，约不侵暴。延昌留于军中主约，萼以数骑往迎子仪，去洛南十余里，及之，遂与子仪回至商州。诸将大喜，皆遵其约束。吐蕃将入京师也，前光禄卿殷仲卿逃难而出，至蓝田，纠合败兵及诸骁勇愿从者百余人，南保蓝田以拒吐蕃，其众渐振，至于千人。子仪既至商州，募人往探贼势，羽林将军长孙全绪请行。全绪至韩公堆，仲卿得官军，其势益壮，遂相为表里。仲卿帅二百余骑游弈，直渡浐水。吐蕃惧，问百姓，百姓皆绐之曰：『郭令公大军不知其数。』贼以为然，遂抽军而还。」汾阳家传曰：「公以三十骑循御宿川，略山而东。公西望国门，涕不自胜，谓延昌曰：『为舍人计，何以复国﹖』延昌歔欷不能对。公谓曰：『料诸将散卒必逃商于，若速行收合散卒，兼武关兵，数日之内，却出蓝田，设疑兵，为獏，屯于韩公堆，吐蕃必惧我而退，乃相与速驱之。』过蓝田，公与延昌议曰：『散兵至商州，必官吏不守，则兵乱而人溃。』使延昌间道中宿至商州，果如所议。延昌以公之言巡抚之，乱乃止，溃乃复。」从今之。〕高晖闻之，帅麾下三百余骑东走，至潼关，守将李日城擒而杀之。〔帅，读曰率。将，即亮翻；下同。考异曰：新鱼朝恩传曰：「朝恩遣刘德信讨斩之。」今从实录。〕

     壬辰，诏以元载判元帅行军司马，以第五琦为京兆尹。癸巳，以郭子仪为西京留守。甲午，子仪发商州。己亥，以鱼朝恩部将皇甫温为陕州刺史，周智光为华州刺史。〔为周智光以华州跋扈张本。〕

     骠骑大将军、判元帅行军司马程元振专权自恣，人畏之甚于李辅国。诸将有大功者，元振皆忌疾欲害之。吐蕃入寇，元振不以时奏，致上狼狈出幸。上发诏征诸道兵，李光弼等皆忌元振居中，莫有至者，中外咸切齿而莫敢发言。太常博士柳伉上疏，〔伉，苦浪翻。〕以为：「犬戎犯关度陇，不血刃而入京师，劫宫闱，焚陵寝，武士无一人力战者，此将帅叛陛下也。陛下疏元功，委近习，〔疏，与捤同。〕日引月长，以成大祸，群臣在廷，无一人犯颜回虑者，此公卿叛陛下也。陛下始出都，百姓填然，夺府库，相杀戮，此三辅叛陛下也。自十月朔召诸道兵，尽四十日，无只轮入关，此四方叛陛下也。内外离叛，陛下以今日之势为安邪，危邪﹖若以为危，岂得高枕，〔枕，职任翻。〕不为天下讨罪人乎！〔为，于伪翻。〕臣闻良医疗疾，当病饮药，药不当病，犹无益也。陛下视今日之病，何繇至此乎﹖必欲存宗庙社稷，独斩元振首，驰告天下，悉出内使隶诸州，〔言悉出诸宦官隶诸州羁管也。时宦官皆为内诸司使，故曰内使。〕持神策兵付大臣，〔时鱼朝恩领神策军。〕然后削尊号，下诏引咎，曰：『天下其许朕自新改过，宜即募士西赴朝廷；若以朕恶不悛，〔悛，丑缘翻。〕则帝王大器，敢妨圣贤，其听天下所往。』如此，而兵不至，人不感，天下不服，臣请阖门寸斩以谢陛下。」上以元振尝有保护功，〔保护事见上卷宝应元年。〕十一月，辛丑，削元振官爵，放归田里。

     王甫自称京兆尹，聚众二千余人，署置官属，暴横长安中。〔横，户孟翻。〕壬寅，郭子仪至浐水西，〔郭子仪至浐水西，则已渡浐水，近京城矣。〕甫按兵不出。或谓子仪，城不可入。子仪不听，引三十骑徐进，使人传呼召甫；甫失据，出迎拜伏，子仪斩之，〔考异曰：实录曰：「有武将王甫等，诱长安恶少数百人，集六街鼓于朱雀街，大鼓之。吐蕃闻之震摄，乘夜而遁。」汾阳家传曰：「射生将王抚，猛而多力，自称御史大夫，领五百骑、二千步卒，兼补官属，以谋作乱。甲午，公发商州；冬十一月壬寅，公次浐水之右。王抚知公来也，于城中坚列行阵，戈矛若林，指挥其间，按甲不出。人劝公必不可入，公以三十骑徐进，曾不少惧，令传呼王抚，抚应声伏，乌合之徒，一时而溃。」邠志曰：「郭公屯商州，十二月一日，率诸军五万余人出蓝田，去城百里而军。城中相传，言大军将至，西戎惧焉。三日，马家小儿、张小君、李酒盏、射生官王甫等五百余人，夜半，聚六街鼓入于子城，雷击天门街中，仍分其众建旗诸门。吐蕃以为大军夜至，相帅遁去。小君使报郭公。七曰，郭公全师入于京师，系小君、酒盏、王甫等，责之曰：『吾军未至，汝设诈以畏吐蕃，吐蕃知之怒汝，燔爇宫阙，从容而去，岂不由汝乎！』命斩之。遂以破贼收城闻。」旧子仪传曰：「全绪遣禁军旧将王甫入长安，阴结豪侠为内应，一日，齐击鼓于朱雀街，蕃军惶骇而去。」又曰：「射生将王抚自署为京兆尹，聚兵二千人，扰乱京城，子仪召抚，杀之。诏子仪权京城留守。」吐蕃传：「吐蕃余众尚在城，军将王抚及御史大夫王仲升领兵自苑中入，椎鼓大呼，仲卿之兵又入城，吐蕃皆奔走。」若如邠志所言，是子仪杀抚而攘其功，计子仪必不为也。子仪动业，今古推高，凌准作书，多攻其短，疑有宿嫌，不可尽信。今从汾阳家传及子仪旧传。〕其兵尽散。白孝德与邠宁节度使张蕴琦将兵屯畿县，〔京兆府管二十县，万年、长安为赤县，余县皆为畿县。〕子仪召之入城，京畿遂安。

     宦官广州市舶使吕太一发兵作乱，〔唐置市舶使于广州以&#65533;为茞&#65533;之利，时以宦者为之。舶，音白。〕节度使张休弃城奔端州。〔旧志：广州西至端州二百四十里。〕太一纵兵焚掠，官军讨平之。

     吐蕃还至凤翔，节度使孙志直闭城拒守，吐蕃围之数日。镇西节度使马璘闻车驾幸陕。将精骑千余自河西入赴难；〔难，乃旦翻。〕转鬬至凤翔，值吐蕃围城，璘帅众持满外向，突入城中，不解甲，背城出战，〔帅，读曰率；下同背，蒲妹翻。〕单骑先士卒奋击，俘斩千计而归。明日，虏复逼城请战，〔先，昔荐翻。俘，方无翻。复，扶又翻。〕璘开悬门以待之。〔杜预曰：悬门，施于内城门。按今边城之门，设扉以启闭。而悬门者，设于门闑之外，常悬而不下，寇至则下之以塞门，以为重闭之固。〕虏引退，曰：「此将军不惜死，宜避之。」遂去，居于原、会、成、渭之地。〔原州，高平郡；会州，会宁郡；成州，同谷郡；皆据河、陇之胜以临唐境。〕

     十二月，丁亥，车驾发陕州。〔陕，失冉翻。〕左丞颜真卿请上先谒陵庙，然后还宫，元载不从，真卿怒曰：「朝廷岂堪相公再坏邪！」〔还，从宣翻，又音如字。载，祖亥翻，又音如字。朝，直遥翻。相，昔亮翻。邪，音耶。坏，音怪。〕载由是衔之。甲午，上至长安，郭子仪帅城中百官及诸军迎于浐水东，伏地待罪。上劳之曰：「用卿不早，故及于此。」〔衔，其缄翻。劳，力到翻。浐，音产。〕

     以鱼朝恩为天下观军容宣慰处置使，总禁兵，权宠无比，〔鱼朝恩以陕州迎扈之劳，过承权寄恩宠。去程得鱼，所谓去虺得虎也。处，昌吕翻。使，疏吏翻。朝，直遥翻。〕筑城于鄠县及中渭桥，屯兵以备吐蕃。以骆奉仙为鄠县筑城使，遂将其兵。〔鄠，音户。吐，从暾入声。将，即亮翻，又音如字。〕

     乙未，以苗晋卿为太保，裴遵庆为太子少傅，并罢政事；以宗正卿李岘为黄门侍郎、同平章事。遵庆既去，元载权益，以货结内侍董秀，使主书卓英倩潜与往来，上意所属，〔主书，省吏也。岘，户曲翻。属，之欲翻。〕载必先知之，承意探微，〔探，吐南翻。〕言无不合；上以是益爱之。英倩，金州人也。〔金州，安康郡。〕

     吐蕃既去，广武王承宏逃匿草野；上赦不诛，丙申，放之于华州。〔华州华阴郡，去京师一百八十里。〕

     程元振既得罪，归三原，闻上还宫，衣妇人服，〔还，从宣翻，又音如字。衣，于既翻。〕私入长安，复规任用，京兆府擒之以闻。〔复，扶又翻，规图也。考异曰：实录如此，仍厔「将图进取」。旧传：「元振服缞麻于车中，入京城，以规任用。与御史大夫王仲升饮酒，为御史所弹。」今从实录，参以旧传。〕

     吐蕃陷松、维、保三州及云山新筑二城，〔松州交川郡，以郡介有甘松岭名州。开元二十八年，以维州之定廉置奉州云山郡，天宝八年，徙治天保军，更曰天保郡，是年没吐蕃。至干元年，嗣归诚王董嘉俊以郡来归，始更名保州。又按天宝八年分定廉置云山县，时盖于县新筑二城也。〕西川节度使高适不能救，于是剑南西山诸州亦入于吐蕃矣。〔仗，疏吏翻。吐，从暾入声。〕

     二年〔（甲辰、七六四）〕

     春，正月，壬寅，敕称程元振变服潜行，将图不轨，长流溱州。上念元振之功，〔复念其保护之功也。〕寻复令于江陵安置。〔复，扶又翻。溱，缁诜翻。溱州治荣懿县，贞观开山洞所置也。江陵府，上元置府，又置南都，则善地也。令，力丁翻。〕

     癸卯，合剑南东、西州为一道，以黄门侍郎严武为节度使。〔分剑南为东、西两道，见二百二十卷肃宗至德元载。考异曰：旧传：「武为京兆少尹，以史思明阻兵，不之官，出为绵州刺史，迁东川节度使。上皇诰两川合为一道，拜武剑南节度使。」新传：「武为少尹，坐房管，贬巴州，久之，迁东川。」余同旧传。按思明阻兵河、洛，京兆少尹何妨之官！此年始合东、西川为一道，岂上皇诰所合！新、旧传皆误。〕

     丙午，遣检校刑部尚书颜真卿宣慰朔方行营。上之在陕也，颜真卿请奉诏召仆固怀恩，上不许。〔校，古孝翻。尚，辰羊翻。，陕失冉翻。〕至是，上命真卿说谕怀恩入朝。对曰：「陛下在陕，臣往，以忠义责之，使之赴难，〔说，式芮翻。朝，直遥翻。难，乃旦翻。〕彼犹有可来之理；今陛下还宫，〔还，从宣翻，又音如字。〕彼进不成勤王，退不能释众，召之，庸肯至乎！且言怀恩反者，独辛云京、骆奉仙、李抱玉、鱼朝恩四人耳，〔朝，直遥翻。〕覣余群臣皆言其枉。陛下不若以郭子仪代怀恩，可不战而服也。」时汾州别驾李抱真，抱玉之从父弟也，〔从，才又翻。〕知怀恩有异志，脱身归京师。上方以怀恩为忧，召见抱真问计，对曰：「此不足忧也。朔方将士思郭子仪，如子弟之思父兄。怀恩欺其众云，郭子仪已为鱼朝恩所杀，众信之，故为其用耳。〔将，即亮翻。朝，直遥翻。〕陛下诚以子仪领朔方，彼皆不召而来耳。」上然之。

     甲寅，礼仪使杜鸿渐〔高会要曰：高祖禅代之际，温大雅与窦威、陈叔达参定礼仪。自后至开元初，参定礼仪者并不入衔，无由检叙。开元九年，韦绦除国子司业，仍知太常礼仪事，自此至二十三年，凡四改官，至太常卿，并带知礼仪事。至天宝九载，始置礼仪使，以太子左庶子韦述为之。使，疏吏翻。〕奏：「自今祀圜丘、方丘请以太祖配，祈谷以高祖配，大雩以太宗配，明堂以肃宗配。」从之。〔唐制：冬至祀圜丘，夏至祀方丘，孟春祈谷，孟夏雩祀，季秋大享明堂；以肃宗配，严父之义也。〕

     乙卯，立雍王适为皇太子。〔雍，于用翻。适，古活翻。〕

     吐蕃之入长安也，诸军亡卒及乡曲无赖子弟相聚为盗；吐蕃既去，犹窜伏南山子午等五谷，〔吐，从暾入声。长安之南山，西接岐州界，东抵虢州界。其谷之大者有五，子午谷、斜谷、骆谷、蓝田谷、衡岭谷也。〕所在为患。丁巳，以太子宾客薛景仙为南山五谷防御使，以讨之。

     魏博节度使田承嗣奏名所管曰天雄军，从之。〔使，疏吏翻。嗣，祥吏翻。〕

     仆固怀恩既不为朝廷所用，遂与河东都将李竭诚潜谋取太原；〔朝，直遥翻。将，即亮翻。都将，都知兵马使。〕辛云京觉之，杀竭诚，乘城设备。怀恩使其子玚将兵攻之，云京出与战，玚大败而还，遂引兵围榆次。〔去年七月，怀恩使玚屯榆次。玚，音畅，又雉杏翻。还，从宣翻，又音如字。〕上谓郭子仪曰：「怀恩父子负朕实深。〔代宗心事，惟与子仪言之。〕闻朔方将士思公如枯旱之望雨，公为朕镇抚河东，〔为，于伪翻。〕汾上之师必不为变。」〔汾上，谓汾阳，时朔方军多在焉。〕戊午，以子仪为关内、河东副元帅、河中节度等使。怀恩将士闻之，皆曰：「吾辈从怀恩为不义，何面目见汾阳王！」〔帅，所类翻。〕

     癸亥，以刘晏为太子宾客，李岘为詹事，并罢政事。晏坐与程元振交通；元振获罪，岘有功〔【章：十二行本「功」作「力」；乙十一行本同。】〕焉，由是为宦官所疾，〔李岘相肃宗，不为李辅国所容，宦官之媢疾非一日矣。岘，户典翻。〕故与晏皆罢。以右散骑常侍王缙为黄门侍郎，太常卿杜鸿渐为兵部侍郎，并同平章事。〔散，昔亶翻。骑，奇计翻。缙，音晋。为王缙党附元载与之俱诛张本。〕

     丁卯，以郭子仪为朔方节度大使。二月，子仪至河中。云南子弟万人戍河中，将贪卒暴，为一府患，子仪斩十四人，杖三十人，府中遂安。

     癸酉，上朝献太清宫；〔太清宫，玄宗所建。朝，音直遥翻。〕甲戌，享太庙；乙亥，祀昊天上帝于圜丘。

     仆固玚围榆次，旬余不拔；遣使急发祁县兵，李光逸尽与之。〔李光逸屯祁县，事始上年七月。〕士卒未食，行不能前，十将白玉、焦晖以鸣镝射其后者，〔后者，行不能及众者也。射，而亦翻；下乃射、射之同。〕军士曰：「将军何乃射人﹖」玉曰：「今从人反，终不免死；死一也，射之何伤！」〔白玉、焦晖欲杀玚，先激其众。〕至榆次，玚责其迟，胡人曰：「我乘马，〔乘，音承。〕乃汉卒不行耳。」玚捶汉卒，卒皆怨怒，曰：「节度使党胡人。」其夕，焦晖、白玉帅众攻玚，杀之。〔帅，读曰率。〕仆固怀恩闻之，入告其母。母曰：「吾语汝勿反，〔语，牛倨翻。〕国家待汝不薄，今众心既变，祸必及我，将如之何！」怀恩不对，再拜而出。母提刀逐之曰：「吾为国家杀此贼，〔为，于伪翻。〕取其心以谢三军。」怀恩疾走，得免，遂与麾下三百渡河北走。〔自汾州西渡河，投北，趣灵州。〕

     时朔方将浑释之守灵州，怀恩檄至，云全军归镇，释之曰：「不然，此必众溃矣。」将拒之，其甥张韶曰：「彼或翻然改图，以众归镇，何可不纳也！」释之疑未决。怀恩行速，先候者而至，〔先，昔荐翻。〕释之不得已纳之。张韶以其谋告怀恩，怀恩以韶为间，杀释之而收其军，〔史言浑释之以临事不决自祸。间，古苋翻。〕使韶主之；既而曰：「释之，舅也，彼尚负之，安有忠于我哉！」他日，以事杖之，折其胫，置于弥峨城而死。〔张韶之死宜矣。折，而设翻。胫，音胡定翻。胫，脚茎也。〕

     都虞候张维岳在沁州，闻怀恩去，乘传至汾州，〔传，张恋翻，驿马也。〕抚定其众，杀焦晖、白玉而窃其功，以告郭子仪。子仪使牙官卢谅至汾州，〔节镇、州、府皆有牙官、行官，牙官给牙前驱使，行官使之行役出四方。自五季以后，诟詈武臣率曰牙官。〕维岳赂谅，使实其言。子仪奏维岳杀玚，〔考异曰：汾阳家传曰：「开府卢昴，公先使汾州慰谕，及还，恶不比于己者，好赂于己者，公捶杀之。」邠志曰：「郭公使牙官卢谅之军，如岳赂谅，使信其言。郭公以如岳杀玚闻，诏优之。诸将云云，郭公乃理谅罪，棒杀之。」今参取二书，昴职名从邠志。〕传首诣阙。群臣入贺，上惨然不悦，曰：「朕信不及人，致勋臣颠越，深用为愧，又何贺焉！」命辇怀恩母至长安，给待优厚，月余，以寿终；〔史言寿终，明非杀之也。〕以礼葬之，功臣皆感叹。

     戊寅，郭子仪如汾州，〔考异曰：实录：「广德元年十二月丁酉，仆固玚为帐下张维岳所杀，以其众归郭子仪。怀恩闻之，弃营脱身遁走北蕃。」按朔方兵所以不附仆固氏者，以子仪为之帅也。纵不在子仪领朔方节度使之后，亦尚在领河东副元帅之后也。而实录二年正月丁卯，子仪为朔方节度使。汾阳家传：「二年正月，子仪充河东副元帅、河中节度使，癸亥，代宗三殿宴送，二十六日，发上都，二月，至河中，兼朔方节度大使，戊寅，往汾州，甲申，还至河中。」邠志：「二年正月二十日诏郭公加河中节度、河东副元帅，二十九日，加朔方节度，二月，仆固玚率军攻榆次，逾旬不拔」云云。然则玚死决不在去年十二月。今因子仪如汾州，并言之。〕怀恩之众〔【章：十二行本「众」下有「数万」二字；乙十一行本同；张校同，云无注本亦无。】〕悉归之，咸鼓舞涕泣，喜其来而悲其晚也。〔卒如颜真卿、李抱真之言。〕子仪知卢谅之诈，杖杀之。上以李抱真言有验，迁殿中少监。

     上之幸陕也，李光弼竟迁延不至，上恐遂成嫌隙，其母在河中，数遣中使存问之。〔数，所角翻。〕吐蕃退，除光弼东都留守以察其去就；光弼辞以就江、淮粮运，引兵归徐州。上迎其母至长安，厚加供给，使其弟光进掌禁兵，遇之加厚。〔皆所以怀来光弼。〕

     戊子，赦天下。〔【据章钰资治通鉴校宋记补。】〕

     自丧乱以来，〔丧，息浪翻。〕汴水堙废，漕运者自江、汉抵梁、洋，迂险劳费，〔自安禄山作乱，关、洛路阻，遭运泝江入汉，抵梁、洋，故汴渠堙废不治。〕三月己酉，以太子宾客刘晏为河南、江、淮以来转运仗，议开汴水。庚戌，又命晏与诸道节度使均节赋役，听便宜行毕以闻。时兵火之后，中外艰食，关中米斗千钱，百姓挼穗以给禁军，〔挼，奴禾翻。〕宫厨无兼时之积。〔宫厨，所以奉上及宫中食膳。〕晏乃疏浚汴水，遗元载书，具陈漕运利病，〔时元载为相，故遗书言漕运事。遗，唯季翻。〕令中外相应。自是每岁运米数十万石以给关中，唐世推漕运之能者，推〔【严：「推」改「惟」。】〕晏为首，后来者皆遵其法度云。

     甲子，盛王琦薨。〔琦，玄宗子也。〕

     党项寇同州，郭子仪使开府仪同三司李国臣击之，曰：「虏得间则出掠，〔间，古苋翻。〕官军至则逃入山，宜使羸师居前以诱之，劲骑居后以覆之。」国臣与战于澄城北，〔澄城，春秋左传北征之地，汉为征县，属冯翊。音澄。后魏为澄城县，并置澄城郡，隋废郡存县，唐属同州。九域志：县在州北九十里。〕大破之，斩首捕虏千余人。

     夏，五月，癸丑，初行五纪历。〔宝应元年六月望，戊夜，月蚀三之一。官历加时在日出后，有交，不署蚀。代宗以至德历不与天合，诏司天台官属郭献之等复用麟德元纪，更立岁差，增损迟疾交会及五星差数，以写大衍旧术，上元七曜，起虚四度。帝为制序，题曰五纪历。〕

     庚申，礼部侍郎杨绾奏岁贡孝弟力田无实状，及童子科皆侥幸；悉罢之。〔孝弟力田之科始于汉。〕

     郭子仪以安、史昔据洛阳，故诸道置节度使以制其要冲；今大盗已平，而所在聚兵，耗蠹百姓，表请罢之，仍自河中为始。〔子仪时镇河中，表先罢河中节度以示诸镇，君子惜其有安国家尊朝廷之心而时君不能尽用之也。〕六月，〔【章：十二行本「月」下有「庚辰」二字；乙十一行本同。】〕敕罢河中节度及耀德军。〔干元二年置耀德军于河中。〕子仪复请罢关内副元帅；〔复，扶又翻；下众复同。〕不许。

     仆固怀恩至灵武，收合散亡，其众复振。上厚抚其家。癸未，下诏，称其「勋劳者于帝室，及于天下。疑隙之端，起自群小，察其深衷，本无他志；君臣之义，情实如初。但以河北既平，朔方已有所属，宜解河北副元帅、朔方节度等使，〔优诏解其职任，使河北诸帅不复禀其约束，朔方将士心归子仪。〕其太保兼中书令、大宁郡王如故。但当诣阙，更勿有疑。」怀恩竟不从。

     秋，七月，庚子，税天下青苗钱以给百官俸。〔干元以来，天下用兵，京师百寮，俸钱减耗。上即位，推恩庶寮，下议公卿，或言税亩有苗者，公私咸济。乃分遣宪官税天下地青苗钱，充百司课料。宋白曰：大历五年五月，诏京兆府应征青苗、地头钱等，承前青苗钱，每亩征十五文，地头钱，每亩征二十五文，自今已后，宜一切以青苗钱为名，每亩减五文，征三十五文，随征夏税时据数征纳。八年，每亩率十五文。俸，方用翻。〕

     太尉兼侍中、河南副元帅、临淮武穆王李光弼，治军严整，〔治，直遥翻。〕指顾号令，诸将莫敢仰视，谋定而后战，能以少制众，与郭子仪齐名。及在徐州，拥兵不朝，诸将田神功等不复禀畏，〔少，始照翻。复，扶又翻。李光弼处危疑之地，其迹若无君者，而诸将亦不复禀畏光弼。节义天下之大义，非虚语也。〕光弼愧恨成疾，己酉，薨。〔史言李光弼不能以功名自终。〕八月，丙寅，以王缙代光弼都统河南、淮西、山南东道诸行营。〔统，他综翻，俗从上声。〕

     郭子仪自河中入朝，会冱原奏仆固怀恩引回纥、吐蕃十万众将入寇，〔朝，直遥翻。纥，下没翻。吐，从暾入声。考异曰：旧子仪传云「数十万众」，怀恩传云「诱吐蕃十万众」。按汾阳家传，实不过十万。〕京师震骇，诏子仪帅诸将出镇奉天。〔帅，读曰率。奉天县，属京兆。宋白曰：本醴泉县地，武后分置奉天县以奉干陵，在京兆西北百五十里。〕上召问方略，对曰：「怀恩无能为也。」上曰：「何故﹖」对曰：「怀恩勇而少恩，〔少，诗沼翻。〕士心不附，所以能入寇者，因思归之士耳。〔以上观之，则怀恩将士盖有关内、河东人。〕怀恩本臣偏裨，〔裨，频眉翻。〕其麾下皆臣部曲，必不忍以锋刃相向，以此知其无能为也。」辛巳，子仪发，赴奉天。

     甲午，加王缙东都留守。〔缙，音晋。守，式又翻。〕

     河中尹兼节度副使崔塁〔使，疏吏翻。塁，于矩翻。考异曰：五月已罢河中节度，今犹有副使者，盖言其前官也。〕发镇兵西御吐蕃，为法不一。九月，丙申，镇兵作乱，掠官府及居民，终夕乃定。〔吐，从暾入声。〕

     丙午，加河东节度使辛云京同平章事。

     辛亥，以郭子仪充北道邠宁、泾原、河西以来通和吐蕃使，以陈郑、泽潞节度使李抱玉充南道通和吐蕃使。〔托通和以缓吐蕃之兵。吐，从暾入声。〕子仪闻吐蕃逼邠州，甲寅，遣其子朔方兵马使晞将兵万人救之。〔邠，卑旻翻。将，即亮翻，又音如字。〕

     己未，剑南节度使严武破吐蕃七万众，拔当狗城。〔当狗城，当白狗羌之路，故以名城。〕

     关中虫蝗、霖雨，米斗千馀钱。

     仆固怀恩前军至宜禄，郭子仪使右兵马使李国臣将兵为郭晞后继。邠宁节度使白孝德败吐蕃于宜禄。〔将，即亮翻，又音如字，领也。败，补卖翻。考异曰：实录：「癸巳，孝德败吐蕃一千余众于宜禄，生擒蕃将数人。」按汾阳家传，二十六日，贼先军次宜禄。然则前八日孝德岂得已败吐蕃于宜禄乎！实录误。〕冬，十月，怀恩引回纥、吐蕃至邠州，白孝德、郭晞闭城拒守。〔孝异曰：汾阳家传：「晞屡破吐蕃。」今从实录。旧子仪传曰：「虏寇邠州，子仪在泾阳，子仪令长男朔方兵马使曜率师拒之，与白孝德闭城拒守。」按实录及晞传皆云晞拒怀恩，破之。子仪传云「曜」，误也。〕

     庚午，严武拔吐蕃盐川城。〔盐川城，在当狗城西北。维州旧有盐溪县，永徽初，省入保州定廉县。〕

     仆固怀恩与回纥、吐蕃进逼奉天，京师戒严。诸将请战，郭子仪不许，曰：「虏深入吾地，利于速战，吾坚壁以待之，彼以吾为怯，必不戒，乃可破也。若遽战而不利，则众心离矣。敢言战者斩！」辛未夜，子仪出陈于干陵之南，〔陈，读曰阵。〕壬申未明，虏众大至。虏始以子仪为无备，欲袭之，忽见大军，惊愕，遂不战而退。子仪使裨将李怀光等将五千骑追虏，至麻亭而还。虏至邠州，丁丑，攻之，不克；乙酉，虏涉泾而遁。〔考异曰：实录：「十月辛未夜，郭晞遣马步三千人于邠州西斩贼营，杀千余人，生擒八十二人，俘大将四人。十一月乙未，怀恩及吐蕃等自溃，京师解严。」汾阳家传曰：「十月七曰，公誓师曰：『明日有寇，尔其备之。』及夜，出兵数万阵于西门之外，广布旗帜，如十万军。未曙，怀恩、吐蕃、回纥、吐浑等已阵于干陵北，长二十里。怀恩等初谓无备，欲袭之。既阵，两蕃大骇，不敢战。而怀恩顷为公所驭，慑公之威，又遁。初，军中偶语，夜中出兵，与鬼鬬耳。及未曙，寇已至矣。军中所以服公之先知也。贼至于邠州，营于北原。十三日，攻其东门，不。克十四日，横阵于南原，请战，晞等与之连战，大破之，追奔数十里。二十一日，涉泾而还。」邠志：「怀恩寇邠、泾，十七日，众渡泾水，郭晞率众御之，战于邠郛，我师败绩。怀恩覆其阵，泣曰：『此等昔为我儿，我教其射，反为他人致死于我，惜哉！』明日，引军南出。」旧郭晞传曰：「怀恩诱虏再寇邠州，阵于泾北，晞乘其半济而击之，大破獯虏，斩首五千级，连战皆捷。」吐蕃传曰：「郭晞于邠州西三十里，令精骑斫怀恩营，破五千众，斩首千余级，生擒八十五人，降其大将四人。」诸书载邠、宁战守、胜败，事各不同，今从汾阳家传，以实录参之。〕

     怀恩之南寇也，河西节度使杨志烈发卒五千，谓监军柏文达曰：「河西锐卒，尽于此矣，君将之以攻灵武，〔使，疏吏翻。监，古衔翻。将，即亮翻；下同，又音如字。〕则怀恩有返顾之虑，此亦救京师之一奇也！」文达遂将众击摧砂堡、灵武县，皆下之，〔摧砂堡，在原州西北。灵武，后周置建安县，后又置历城郡；隋开皇三年废郡，十八年改建安为广闰，仁寿九年又改曰灵武，属泾州。〕进攻灵州。怀恩闻之，自永寿遽归，〔宋白曰：永寿县，属邠州，武德元年，于永寿原置县，因原立名。〕使蕃、浑二千骑夜袭文达，大破之，士卒死者殆半。文达将余众归凉州，哭而入。志烈迎之曰：「此行有安京室之功，卒死何伤。」士卒怨其言。未几，〔几，居岂翻。〕吐蕃围凉州，士卒不为用；志烈奔甘州，为沙陀所杀。〔【章：十二行本「杀」下有「凉州遂陷」四字；乙十二行本同；退斋校同；张校同，云无注本亦无。旧志：凉州，西北至甘州六百里。〕沙陀姓朱耶，世居沙陀碛，因以为名。〔沙陀始见于此。〕

     十一月，丁未，郭子仪自行营入朝，郭晞在邠州，纵士卒为暴，节度使白孝德患之，以子仪故，不敢言；泾州刺史段秀实自请补都虞候，〔虞候，古候奄之职。虞，防虞也。候，候望也。〕孝德从之。既署一月，晞军士十七人入市取酒，以刃刺酒翁，〔酒翁，酿酒者也，今人呼为酒大工。刺，七亦翻。〕坏酿器，〔坏，古瞶翻。〕秀实列卒取十七人首注槊上，植市门。〔植，直吏翻，又时力翻。考异曰：此出柳宗元段太尉逸事状。段公家传曰：「广德二年正月，白孝德授邠宁节度使。七月，大军西还，颇有俘掠，又以邠土经寇，未暇耕耘，乃谋惴军奉天，取给畿内。时仓廪匮竭，吏人潜窜，军士公行发掘，兼施捶讯，闾里怨苦，远近彰闻。孝德知之，力不能制。公戏谓宾朋曰：『若使余为军候，不令至是。』行军司马王稷以其言启于白孝德，即日，以公为都虞候，兼权知奉天县事。浃旬而军不犯禁，逾月而路不拾遗。永泰元年，孝德奉诏归邠州，表公进封张掖郡王、北庭行军、邠宁都虞候。」据实录，时晞官为左常侍，宗元云尚书，误也。又按实录，广德三年十月，吐蕃寇邠州，孝德、晞闭城拒守。汾阳家传，其年九月，公使陈回光与孝德议边事于邠州。则孝德不以永泰元年始归邠州，陈翃误也。逸事状又云：「先是太尉在泾州为营田官，泾大将焦令谌取人田，自占数十，顷给与农曰：『且熟，归我半。』是岁大旱，野无草，农以告。谌曰：『我知入数而已，不知旱也。』督责益急，且饥死无以偿，即告太尉。太尉判状辞甚巽，使人来谕谌。谌盛怒，召农者曰：『我畏段某邪，何敢言我！』取判铺背上，以大杖击二十，垂死，舆来庭中。太尉大泣曰：『乃我困汝。』即自取水，洗去血，裂裳衣疮，手注善药，旦夕自哺农者然后食。取骑马卖，市谷代偿。使勿知。淮西寓军帅尹少荣，刚直士也，入见谌，大骂曰：『汝诚人邪！泾州野如赭，人且饥死，而必得谷，又用大杖击无罪者。段公，仁信大人也，而汝不知敬。今段公唯一马，贱卖市谷入汝，又取，不耻。凡为人傲天灾，犯大人，击无罪者，又取仁者谷，使主人出无马，汝将何以视天地，尚不愧奴隶耶！』谌虽暴抗，然闻言则大愧，流汗，不能食，曰：『吾终不可以见段公。』一夕，自恨死。」按段公别传，大历八年焦令谌犹存。盖宗元得于传闻，其实令谌不死也。〕晞一营大噪，尽甲，孝德震恐，召秀实曰：「柰何﹖」秀实曰：「无伤也，请往解之。」孝德使数十人从行，秀实尽辞去，选老躄者一人〔噪，则緖翻。躄，俾亦翻，跛之甚者也。〕持马至晞门下。甲者出，秀实笑且入，曰：「杀一老卒，何甲也！吾戴吾头来矣。」〔老卒，秀实自谓也。言戴头而来，听其斩之也。〕甲者愕。因谕曰：「常侍负若属邪，〔邪，音耶。晞时带左散骑常侍，故称之。〕副元帅负若属邪﹖〔副元帅，谓子仪。帅，所类翻。〕柰何欲以乱败郭氏！」〔败，补卖翻。〕晞出，秀实让之曰：「副元帅勋塞天地，〔塞，昔则翻。〕当念始终。今常侍恣卒为暴行，且致乱，乱则罪及副元帅；乱由常侍出，然则郭氏功名，其存者几何！」〔几，居岂翻。〕言未毕，晞再拜曰：「公幸教晞以道，〔句断。〕恩甚大，敢不从命！」顾叱左右：「皆解甲，散还火伍中，敢哗者死！」〔还，从宣翻，又音如字。唐制，兵五人为伍，十人为火。〕秀实因留宿军中。晞通夕不解衣，戒候卒击柝卫秀实。旦，俱至孝德所，谢不能，〔句断。〕请改。〔请改过也。〕邠州由是无患。

     五谷防御使薛景仙讨南山群盗，连月不克，上命李抱玉讨之。贼帅高玉最强，抱玉遣兵马使李崇客将四百骑自洋州入，袭之于桃虢川，大破之；玉走成固。〔使，疏吏翻。骑，奇计翻。洋，音祥，又如字。走，音奏。将，即亮翻，又如字。洋州，古成固县。唐志：洋州，治兴道县，即古成固地。〕庚申，山南西道节度使张献诚擒玉，献之，余盗皆平。

     十二月，乙丑，加郭子仪尚书令。子仪以为：「自太宗为此官，累圣不复置，〔复，扶又翻。〕近皇太子亦尝为之，非微臣所宜当。」固辞，不受，还镇河中。

     是岁，户部奏：户二百九十余万，口一千六百九十余万。〔史言丧乱之后，户口减于承平什七八。〕

     上遣于阗王胜还国，胜固请留宿卫，以国授其弟曜，〔胜令弟曜摄国，自将兵入援，见二百十九卷至德元载。阗，徒贤翻，又徒见翻。〕上许之；加胜开府仪同三司，赐爵武都王。

     永泰元年〔（乙巳，七六五）〕

     春，正月，癸卯朔，改元；赦天下。

     戊申，加陈郑、泽潞节度使李抱玉凤翔、陇右节度使，〔李抱玉时以陈郑、泽潞行营兵屯京西，故加凤翔、陇右节度使。〕以其从弟殿中少监抱真为泽潞节度副使。〔从，才用翻。少，始照翻。〕抱真以山东有变，上党为兵冲，而荒乱之余，土瘠民困，无以赡军，乃籍民，每三丁选一壮者，免其租、傜，给弓矢，使农隙习射，岁暮都试，〔史照曰：谓总阅试习武备也。霍光传：都肄郎。孟康曰：都，试也。汉制，郡国以八月都试，阅武备。〕行其赏罚。比三年，得精兵二万，〔比，必利翻，及也。〕既不费廪给，府库充实，遂雄视山东。由是天下称泽潞步兵为诸道最。〔为李抱真以泽潞兵横制诸叛张本。〕

     二月，戊寅，党项寇富平，焚定陵殿。〔党，底朗翻。定陵，中宗陵也，在雍州富平县西北。凡陵有寝有殿，后曰寝，前曰殿。〕

     庚辰，仪王璲薨。〔璲，玄宗子也，音逐。〕

     三月，壬辰朔，命左仆射裴冕、右仆射郭英乂等文武之臣十三人于集贤殿待制。〔永徽中，命弘文馆学士二人日待制于武德殿西门。文明元年，诏京官五品以上清官日一人待制于章善、明福门。先天末，又命朝集仗六品以上二人随仗待制。时勋臣罢节制，无职事，令待制于集贤殿门。宋白曰：是年，诏左仆射裴冕、右仆射郭英乂、太子少傅裴遵庆。检校太子少保兼御史大夫元志直、太子詹事兼御史大夫臧希让、左散骑常侍畅璀、检校刑部尚书王昂、高升、检校工部尚书知省事崔涣、吏部侍郎李季师、王延昌、礼部侍郎贾至、泾王傅吴令瑶集贤待制。以勋臣罢节制，无职事，乃于禁门书院待制，间以文儒，宠之也。〕左拾遗洛阳独孤及上疏曰：「陛下召冕等待制以备询问，此五帝盛德也。〔上，时掌翻。疏，所句翻。〕顷者陛下虽容其直而不录其言，有容下之名，无听谏之实，遂使谏者稍稍钳口饱食，相招为禄仕，此忠鲠之人所以窃叹，而臣亦耻之。今师兴不息十年矣，〔钳，其廉翻。玄宗天宝十四载，安禄山反，至是十年。〕人之生产，空于杼轴。拥兵者第馆亘街陌，奴婢厌酒肉，而贫人羸饿就役，剥肤及髓。长安城中白昼椎剽，〔羸，伦为翻。椎，直追翻。剽，匹妙翻。〕吏不敢诘，官乱职废，将角卒暴，百揆隳剌，如沸粥纷麻，〔唐、虞有百揆之官。孔安国曰：揆，度也。度百事，总百官。此所谓百揆，盖言百官之事也。诘，去吉翻。将，即亮翻。剌，来达翻。〕民不敢诉于有司，有司不敢闻于陛下，茹毒饮痛，穷而无告。陛下不以此时思所以救之之术，臣实惧焉。今天下惟朔方、陇西有吐蕃、仆固之虞，邠、泾、凤翔之兵足以当之矣。自此而往，东洎海，南至番禺，〔吐，从暾入声。邠，卑巾翻。洎，其计翻。番禺，音潘愚。〕西尽、巴蜀，无鼠窃之盗而兵不为解。〔为，于伪翻。〕倾天下之货，竭天下之谷，以给不用之军，臣不知其故。假令居安思危，自可阨要害之地，俾置屯御，〔令，力丁翻。阨，与扼同。〕悉休其余，以粮储屝屦之资〔屝，扶沸翻，草屩也，黄帝臣于则所造。〕充疲人贡赋，岁可减国租之半。陛下岂可持疑于改作，使率土之患日甚一日乎！」上不能用。

     丙午，以李抱玉同平章事，镇凤翔如故。

     庚戌，吐蕃遣使请和，诏元载、杜鸿渐与盟于兴唐寺。〔程大昌曰：安国寺在朱雀街东第四街之长乐坊。兴唐寺别在向南一坊。开元八年造。会要：兴唐寺在大宁坊，神龙元年，太平公主为天后立，为罔极寺，开元二十年改为兴康寺。使，疏吏翻。载，祖亥翻，又音如字。〕上问郭子仪：「吐蕃请盟，何如﹖」对曰：「吐蕃利我不虞，若不虞而来，国不可守矣。」〔不虞，犹不备也。〕乃相继遣河中兵戍奉天，又遣兵巡泾原以觇之。〔觇，丑廉翻，又丑艳翻。〕

     是春不雨，米斗千钱。

     夏，四月，丁丑，命御史大夫王端充诸道税钱使。河东道租庸、盐铁使裴谞入奏事，〔谞，私吕翻。〕上问：「榷酤之利，岁入几何﹖」谞久之不对。上复问之，〔复，扶又翻。〕对曰：「臣自河东来，所过见菽粟未种，农夫愁怨，臣以为陛下见臣，必先问人之疾苦，乃责臣以营利，臣是以未敢对也。」上谢之，拜左司郎中。谞，宽之子也。〔裴宽事玄宗。〕

     辛卯，剑南节度使严武薨。武三镇剑南，〔按至德二载收长安，以武为剑南东川节度使。上皇诰以剑南两川合为一道，拜武成都尹，充剑南节度使。既，召入朝。去年，复以武镇剑南。凡再镇剑南，前后三受命耳。广德二年，考异谓东、西川非上皇诰所合者，盖至德二载分剑南为东、西川，是年上皇还京师，则合东、西串为一道，必非上皇诰。通鉴干元元年书严武贬巴州，宝应元年书以兵部侍郎严武为西川节度使，广德二年书合东、西川，以黄门侍郎严武为节度使。据通鉴所书，武盖再镇剑南。今曰三镇剑南，则是先尝除东川，乃可言三。通鉴既不取新、旧二书，宜不书除东川一节。然言武三镇剑南，更须博考。按下卷书武用崔旱事，亦只再镇剑南耳。唐书盖因杜甫诗，有「主恩前后三持节」之语，致有此误。〕厚赋敛以穷奢侈；梓州刺史章彝小不副意，召而杖杀之；然吐蕃畏之，不敢犯其境。母数戒其骄暴，〔敛，力赡翻。吐，从暾入声。数，所角翻。〕武不从；及死，母曰：「吾今始免为官婢矣！」〔言武骄暴，以悖逆致罪，祸必及母，今其死，乃知免。〕

     五月，癸丑，以右仆射郭英乂为剑南节度使。〔为郭英乂为崔旱所杀张本。射，寅谢翻。使，疏吏翻。〕

     畿内麦稔，京兆尹第五琦请税百姓田，十亩收其一，曰：「此古什一之法也。」〔史言第五琦傅会古法以欺君。琦，音奇。〕上从之。

     平卢节度使侯希逸镇淄青，〔侯希逸镇淄青始上卷上元二年。使，疏吏翻；下同。〕好游畋，营塔寺，〔好，呼到翻。〕军州苦之。兵马使〔使，疏吏翻。〕李怀玉得众心，希逸忌之，因事解其军职。希逸与巫宿于城外，军士闭门不纳，奉怀玉为帅。希逸奔滑州，上表待罪，〔帅，所类翻。〕诏赦之，召还京师。〔还，从宣翻，又音如字。〕秋，七月，壬辰，以郑玉邈为平卢、淄青节度大使，〔邈，皇子也。〕以怀玉知留后，赐名正己。时承〔【章：十二行本「承」作「成」；乙十一行本同；张校同。】〕德节度使李宝臣，魏博节度使田承嗣，相卫节度使薛嵩，卢龙节度使李怀仙，收安、史余党，各拥劲卒数万，治兵完城，〔相，息亮翻。嗣，祥吏翻。治，直之翻。〕自署文武将吏，不供贡赋，与山南东道节度使梁崇义及正己皆为婚姻，互相表里。朝廷专事姑息，不能复制，虽名藩臣，羁縻而已。〔史因李正己逐侯希逸，究言藩镇之横。复，扶又翻。将，即亮翻。朝，直遥翻。〕

     甲午，以上女升平公主嫁郭子仪之子暧。〔暧，乌代翻。〕

     太子母沈氏，吴兴人也；〔吴兴，湖州。〕安禄山之陷长安也，〔见二百十八卷肃宗至德元载。〕掠送洛阳宫。上克洛阳，〔见二百二十一卷干元二年。〕见之，未及迎归长安；会史思明再陷洛阳，〔见一百二十一卷干元二年。〕遂失所在。上即位，遣使散求之，不获。屈亥，寿州崇善寺尼广澄诈称太子母，按验，乃故少阳院乳母也，〔大明宫有少阳院，太子居之。尼，女夷翻。少，诗照翻。〕鞭杀之。

     九月，庚寅朔，置百高座于资圣、西明两寺，〔据百高座，百尺高座也。唐会要：资圣寺在崇仁坊，本长孙无忌宅，龙朔三年，为文德皇后资福，立为尼寺，咸亨四年，复为僧寺。西明寺在延康坊，本越国公杨素宅，贞观中赐濮王泰，泰死，乃立为寺。〕讲仁王经，〔所谓护国仁王经。〕内出经二宝舆，以人为菩萨、鬼神之状，导以音乐卤簿，百官迎于光顺门外，从至寺。〔菩，音蒲。〕萨，桑葛翻。

     仆固怀恩诱回纥、吐蕃、吐谷浑、党项、奴剌〔诱，羊久翻。吐，从暾入声。纥，下没翻。谷，音浴。党，音底朗翻。刺，卢达翻。〕数十万众俱入寇，令吐蕃大将尚结悉赞摩、马重英等自北道趣奉天，党项帅任敷、郑庭、郝德等自东道趣同州，〔宋白曰：任敷，朔方旧将。趣，七喻翻；下同。〕吐谷浑、奴刺之众自西道趣盩厔，回纥继吐蕃之后，怀恩又以朔方兵继之。

     郭子仪使行军司马赵复之奏曰：「虏皆骑兵，其来如飞，不可易也。〔易，以豉翻，轻也。〕请使诸道节度使凤翔李抱玉、滑濮李光庭、邠宁白孝德、〔「李光庭」，恐当作「李光进」。〕镇西马璘、河南郝庭玉、淮西李忠臣各出兵以扼其冲其要。」〔此时李光庭、郝庭玉、李忠臣各在本道，余皆分屯京西。〕上从之。诸道多不时出兵；李忠臣方与诸将击球，得诏，亟命治行。〔治，直之翻。〕诸将及监军皆曰：「师行必择日。」忠臣怒曰：「父母有急，岂可择日而后救邪！」即日勒兵就道。

     怀恩中途遇暴疾而归；丁酉，死于鸣沙。〔考异曰：旧怀恩传曰：「怀恩领回纥及朔方之众继进，行至鸣沙县，遇疾，舁归；九月九日，死于灵武。」按长历，九月庚寅朔。丁酉，八日也。唐历、邠志皆云「九月八日，怀恩死于灵州。」今从实录。〕大将张韶代领其众，别将徐璜玉杀之，范志诚又杀璜玉而领其众。怀恩拒命三年，再引胡寇，为国大患，〔去年及今年之寇。〕上犹为之隐，〔为，于伪翻。〕前后敕制未尝言其反；及闻其死，悯然曰：「怀恩不反，为左右所误耳！」

     吐蕃至邠州，白孝德婴城自守。甲辰，上命宰相及诸司长官〔六曹有尚书，寺有卿，监有监，皆为诸司长官。〕于西明寺行香设素馔，奏乐。〔徼福于佛也。〕是日，吐蕃十万众至奉天，京城震恐。朔方兵马使浑瑊、〔浑，户昆翻，又户本翻。瑊，古咸翻。〕诗击使白元光先戍奉天，虏始列营，瑊帅骁骑二百冲之，身先士卒，虏众披靡。〔先，昔见翻。披，普彼翻。〕瑊挟虏将一人跃马而还，从骑无中锋镝者。〔从，才用翻。中，竹仲翻。〕城上士卒望之，勇气始振。乙巳，吐蕃进攻之，虏死伤甚众，数日，敛众还营；瑊夜引兵袭之，杀千余人，前后与虏战二百余合，斩首五千级。丙午，罢百高座讲；召郭子仪于河中，使屯泾阳。己酉，命李忠臣屯东渭桥，李光进屯云阳，马璘、郝庭玉屯便桥，李抱玉屯凤翔，内侍骆奉仙、将军李日越屯盩厔，同华节度使周智光屯同州，鄜坊节度使杜冕屯坊州，上自将六军屯苑中。

     庚戌，下制亲征。辛亥，鱼朝恩请索城中，括士民私马，令城中男子皆衣皁，〔索，山客翻。衣，于既翻。〕团结为兵，城门皆塞二开一。〔塞，悉则翻。〕士民大骇，踰垣凿窦而逃者甚众，吏不能禁。朝恩欲奉上幸河中以避吐蕃，恐群臣议论不一，一旦，百官入朝，立班久之，合门不开，〔谓东西上合门也。〕朝恩忽从禁军十余人操白刃而出，宣言：「吐蕃数犯郊畿，〔操，七刀翻。数，所角翻。〕车驾欲幸河中，何如﹖公卿皆错愕不知所对。有刘给事者，独出班抗声曰：「敕使反邪！〔唐人谓宦官为敕使。使，疏吏翻。〕今屯军如云，不湏力扞寇，而遽欲胁天子弃宗庙社稷而去，非反而何！」朝恩惊沮而退，事遂寝。〔刘给事立朝守正不可夺如此；且两省官也，而史失其名，唐置史馆何为哉！考异曰：新鱼朝恩传云：「仆固玚攻绛州，使姚良据温，诱回纥陷河阳。朝恩遣李忠诚讨玚，以霍文玚监之；王景岑讨良，王希迁监之。败玚于万泉，生擒良。高晖等引吐蕃入寇，遣刘德信讨斩之。故朝恩因麾下数克获，窃以自高。是时郭子仪有定天下之功，居人臣第一，心媢之，乘相州败，丑为诋谮。肃宗不内其语，然犹罢子仪兵，留京师。代宗立，与程元振一口加毁，帝未及寤，子仪忧甚；俄而吐蕃陷京师，卒用其力，王室再安。朝恩内惭，乃劝帝徙洛阳，欲远戎狄，百僚在庭，朝恩从十余人持兵出曰：『虏犯都甸，欲幸洛，云何﹖』宰相未对。有近臣折曰：『敕使反邪！今屯兵足以扞寇，何遽胁天子弃宗庙为！』朝恩色沮，而子仪亦谓不可，乃止。」李肇国史补曰：「代宗朝百僚，立班良久，合门不开。鱼朝恩忽拥白刃十余人而出，宣言曰：『西蕃频犯郊圻，欲幸河中，何如﹖』宰臣以下苍黄不知所对。给事中刘，不记其名，出班抗声曰：『敕使反邪！』云云。由此罢迁幸之议。」按仆固玚攻榆，不闻攻绛州。高晖为李日越所擒，不闻刘德信所斩。朝恩欲幸河中，不闻欲幸洛。既云频犯郊圻，必是吐蕃后入寇时也。新书所云，不知据何书。今从国史补。〕

     自丙午至甲寅，大雨不止，故虏不能进。吐蕃移兵攻醴泉，党项西掠白水，〔白水县，汉粟邑之地，后魏太和二年，置白水县及白水郡，隋废郡存县，唐属同州。〕东侵蒲津。丁巳，吐蕃大掠男女数万而去，所过焚庐舍，蹂禾稼殆尽。周智光引兵邀击，破之于澄城北，因逐北至鄜州。〔宋白曰：鄜州，汉上郡雕阴之地。后魏太和十一年，置东秦州，孝昌二年，又改为北华州；废帝二年，改为鄜州，因鄜畤为名。九域志：鄜州，东南至同州四百一十四里。澄城县，在同州北九十里。坊州，汉渠搜县，中部都尉理所，后魏属鄜州管内。周天和七年，元皇帝作牧鄜州，于此置马坊，唐高祖因置坊州，取马坊为名。九域志：坊州，北至鄜州一百一十里。鄜，音夫。〕智光素与杜冕不协，遂杀鄜州刺史张麟，坑冕家属八十一人，焚坊州庐舍三千余家。

     冬，十月，己未，复讲经于资圣寺。

     吐蕃退至邠州，遇回纥，复相与入寇，〔复，扶又翻；下复至同。〕辛酉，至奉天。〔考异曰：邠志曰：「八月，怀恩以诸戎入寇，九月，诏郭公讨之，师于泾阳。回纥屯泾北，去我十里，朝恩请击回纥。郭公曰：『我昔与回纥情契颇至，今兹为寇，必将有故，吾方导而问之，可不战而下也。』朝恩流言谓郭公与怀恩为应，阴率诸军列营渭上。郭公章疏逾旬不达。郭公诸子在长安闻之，使小将强羽以物议告郭公。郭公间道入觐，且以众议闻。上曰：『无是。』即日令赴泾阳。朝恩惊曰：『郭公真长者，吾比疑之，诚小人也。』」按回纥九月未至泾阳，十月辛酉始至奉天，丙寅围泾阳，丁卯子仪已与之盟，首尾纔七曰，岂容有章疏逾旬不达之事！子仪为元帅，与强敌对垒，岂可弃军入朝！汾阳家传此际亦无入朝事。今不取。〕癸亥，党项焚同州官廨、民居而去。〔廨，居隘翻。〕

     丙寅，回纥、吐蕃合兵围泾阳，子仪命诸将严设守备而不战。及暮，二虏退屯北原，〔泾阳之北原也。〕丁卯，复至城下。是时，回纥与吐蕃闻仆固怀恩死，已争长，不相睦，〔长，知两翻。〕分营而居，子仪知之。回纥在城西，子仪使牙将李光瓒等往说之，〔牙将者，牙前将领，统元帅亲兵。说，式芮翻；下往说同。〕欲与之共击吐蕃。回纥不信，曰：「郭公固在此乎﹖汝绐我耳。若果在此，可得见乎﹖」光瓒还报，子仪曰：「今众寡不敌，难以力胜。昔与回纥契约甚厚，不若挺身往说之，可不战而下也。」诸将请选铁骑五百为卫从，〔从，才用翻。〕子仪曰：「此适足为害也。」郭晞扣马谏曰：「彼，虎狼也；大人，国之元帅，柰何以身为虏饵！」子仪曰：「今战，则父子俱死而国家危；往以至诚与之言，或幸而见从，则四海之福也！不然，则身没而家全。」〔子仪之审处利害而权其轻重者如此。〕以鞭击其手曰：「去！」遂与数骑开门而出，使人传呼曰：「令公来！」〔子仪时为中书令，故传呼令公。〕回纥大惊。其大帅合胡禄都督药葛罗，可汗之弟也，执弓注矢立于阵前。子仪免冑释甲投枪而进，回纥诸酋长相顾曰：「是也！」〔酋，慈由翻。〕皆下马罗拜。子仪亦下马，前执药葛罗手，让之曰：「汝回纥有大功于唐，〔谓举兵助唐平安、史也。〕唐之报汝亦不薄，柰何负约，深入吾地，侵逼畿县，〔唐京都属县，附城之县为赤，为次赤。如昭应、奉天、醴泉等县为次赤。余为畿县。〕弃前功，结怨仇，背恩德而助叛臣，何其愚也！〔背，蒲妹翻。〕且怀恩叛君弃母，〔谓怀恩阻兵汾、绛，既而叛归灵武，弃母于汾州也。〕于汝国何有！今吾挺身而来，听汝执我杀之，我之将士必致死与汝战矣。」药葛罗曰：「怀恩欺我，言天可汗已晏驾，令公亦捐馆，中国无主，我是以敢与之来。今知天可汗在上都，〔自贞观中四夷君长请太宗为天可汗，是后夷人率谓天子为天可汗。上都，长安也。〕令公复总兵于此，怀恩又为天所杀，我曹岂肯与令公战乎！」子仪因说之曰：「吐蕃无道，乘我国有乱，不顾舅甥之亲，〔吐蕃尚唐公主，为舅甥之国。复，扶又翻。说，式芮翻。〕吞噬我边鄙，焚荡我畿甸，其所掠之财不可胜载，〔胜，音升。〕马牛杂畜，长数百里，〔畜，许救翻。长，直亮翻。〕弥漫在野，此天以赐汝也。全师而继好，〔漫，音万，又莫官翻。好，呼到翻。〕破敌以取富，为汝计，孰便于此！不可失也。」药葛罗曰：「吾为怀恩所误，负公诚深，今请为公尽力，击吐蕃以谢过。〔为，于伪翻。〕然怀恩之子，可敦兄弟也，愿舍之勿杀。」子仪许之。回纥观者〔【章：十二行本「者」下有「左右」二字；乙十一行本同；退斋校同。】〕为两翼，稍前，子仪麾下亦进，子仪挥手却之，因取酒与其酋长共饮。药葛罗使子仪先执酒为誓，子仪酹地曰：〔纥，下没翻。酋，慈由翻。长，知两翻。酹，卢对翻。以酒沃地曰酹。〕「大唐天子万岁！回纥可汗亦万岁！两国将相亦万岁！有负约者，身陨陈前，家族□□。」〔【章：十二行本作「灭绝」二字；乙十一行本同；张校同，云无注本脱「灭绝」二字。可，从刊入声。汗，音寒。将，即亮翻。相，息亮翻。陈，读曰阵。〕杯至药葛罗，亦酹地曰：「如令公誓！」于是诸酋长皆大喜曰：「向以二巫师从军，巫言此行甚安隐，〔隐，读曰稳。〔【章：乙十一行本正作「稳」；乙本同。】〕不与唐战，见一大人而还，今果然矣。」子仪遗之彩三千匹，〔遗，唯季翻。〕酋长分以赏巫。子仪竟与定约而还。吐蕃闻之，夜，引兵遁去。回纥遣其酋长石野那等六人入见天子。〔见，贤遍翻。〕

     药葛罗帅众追吐蕃，子仪使白元光帅精骑与之俱；癸酉，战于灵台西原，大破之，〔灵台，汉鹑觚县地，天宝元年，更名灵台。九域志：灵台县，在泾州东九十里。旧史，破吐蕃处，在灵台县西五十里，地名赤山岭。〕杀吐蕃万计，得所掠士女四千人。丙子，又破之于泾州东。〔考异曰：实录曰：「十月，吐蕃退至邠州，与回纥相遇，复合从为寇。辛酉，寇奉天。乙亥，回纥以怀恩死，贰于吐蕃。丁丑，郭子仪单骑诣回纥军，免冑与回纥大将语，责以负约，遂与之盟。己卯，回纥首领石野那等六人来朝。庚辰，子仪遣白元光帅精锐会回纥兵数千人大破吐蕃十余万众于灵台县之西原。」汾阳家传曰：「十月八日，吐蕃、回纥合围泾阳，屯于北原。其夜，公使方面各除道二，诘朝将战。明日，寇又室，兵甲益盛。公使衙前将李光瓒等出谕之，亦不受，请决战。公以虏骑劲，亦以众寡不敌，孙军无救，使辟军门，跃一骑而出。兵部郎中马锡、主客员外郎陈翃时以一骑从。回纥合胡禄都督药葛罗宰相立于阵前，持满相向，公前叱之云云。药葛罗等惘然怀惭，伏而请罪，因与之盟。吐蕃闻之，夜半，抽兵而逸。回纥药葛罗等遽追之，公使白元光等继之，十五曰至灵台，破尚结息一十万众。十八日，于泾州东又破之。」旧子仪传曰：「子仪自河中至，屯于泾阳，而虏骑已合。子仪一军万余人，而杂虏围之数重。子仪使李国臣、高升拒其东，陈回光当其西，朱元琮当其北，子仪帅甲骑二千出没于左右前后。虏见而问曰：『此谁也﹖』报曰：『郭令公也。』回纥曰：『令公存乎﹖仆固怀恩言天可汗已弃四海，令公亦谢世，中国无主，故从其来。今令公存，天可汗存乎﹖』报之曰：『皇帝万寿无疆。』回纥皆曰；『怀恩欺我。』子仪又使谕之云云。回纥曰：『谓令公亡矣，不然，何以至此！令公诚存，安得而见之﹖』子仪将出，诸将谏。子仪曰：『今力固不敌，且至诚感神，况虏辈乎！』回纥传曰：「吐蕃将马重英等十月初引退，取邠州旧路而归。回纥首领罗达干等帅其众二千余骑诣泾阳请降，子仪许之，率众被甲持满数千人。回纥译曰：『此来非恶心，要见令公。』子仪曰：『我令公也。』回纥曰：『请去甲。』子仪便脱兜鍪枪甲，竦马挺身而前。回纥酋长相顾曰：『是也！』便下马罗拜。子仪亦下马，执回纥大将合胡禄都督药葛罗等手，责让之曰：『国家知回纥有功，报汝大厚，汝何负约，犯我王畿！我须与汝战，何乃降为！我一身挺入汝营，任心拘絷，我下将士须与汝战。』回纥又译曰：『怀恩负心，来报可汗云，「唐国天子今已向江、淮，令公亦不主兵，」我是敢来。今知天可汗见在上都，令公为将，怀恩天又杀之，今请追杀吐蕃，收其羊马，以报国恩。』邠志曰：「十月二十四曰，回纥逼泾阳，阵于郭西，使汉语者曰：『城中谁将﹖』军吏对曰：『郭令公也。』虏曰：『郭令公亡矣，绐我也。』郭公闻之，独与家童五六人常服相诣。其子晞等扣马止之，公挝其手曰：『去。』使人告虏，按辔就之。回纥熟视曰：『是也！』下马皆拜，曰：『始者不知令公尚在，今日降，可乎！』郭公入其众，取酒饮之。虏又请曰：『恐不见信，愿击吐蕃以自鹈。』郭公从之。回纥击吐蕃，逐之，三十日，败蕃众于灵台，杀万余人而去。」按长历十月己未朔，三日辛酉，十九日丁丑。如实录所言，岂有回纥、吐蕃数十万众入京畿，留十七日而寂无攻战之一事乎！当是时，陈翃在子仪军中，所记月日近得其实。今二虏围泾阳及子仪与回纥盟及破吐蕃月日，皆从汾阳家传。事则兼采众书，择其可信者取之。〕

     丁丑，仆固怀恩将张休藏等降。

     辛巳，诏罢亲征，京城解严。

     初，肃宗以陕西节度使郭英乂领神策军，使内侍鱼朝恩监其军；英乂入为仆射，朝恩专将之。〔将，即亮翻；下同。〕及上幸，陕朝恩举在陕兵与神策军迎扈，悉号神策军，天子幸其营。及京师平，朝恩遂以军归禁中，自将之，然尚未得与北军齿。〔北军，北门六军也。〕至是，朝恩以神策军从上屯苑中，其势寖盛，分为左、右厢，居北军之右矣。〔史言神策军雄盛之所由始。〕

     郭子仪以仆固名臣、李建忠等皆怀恩骁将，恐逃入外夷，请招之。名臣，怀恩之侄也，时在回纥营。上敕并旧将有功者皆赦其罪，令回纥送之。壬午，名臣以千余骑来降。子仪使开府仪同三司慕容休贞以书谕党项帅郑庭、郝德等，皆诣凤翔降。

     甲申，周智光诣阙献捷，再宿归镇。智光负专杀之罪未治，〔谓杀张麟及杜冕家属之罪。治，直之翻。〕上既遣而悔之。

     乙酉，回纥胡禄都督等二百余人入见，前后赠曁缯帛十万匹；府藏空竭，税百官俸以给之。〔见，贤遍翻。藏，徂浪翻。〕

