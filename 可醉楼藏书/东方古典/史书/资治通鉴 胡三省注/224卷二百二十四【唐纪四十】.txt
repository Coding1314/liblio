卷第二百二十四【唐纪四十】起旃蒙大荒落（乙巳）闰月，尽昭阳赤奋若（癸丑），凡八年有奇。

     代宗睿文孝武皇帝中之上

     永泰元年〔（乙巳、七六五）〕

     闰十月，乙巳，郭子仪入朝。子仪以灵武初复，〔仆固怀恩死，始复灵武。〕百姓雕弊，戎落未安，请以朔方军粮使三原路嗣恭镇之，〔军粮使，即粮料使。〕河西节度仗杨志烈即死，〔杨志烈死见上卷广德二年。〕请遣使巡抚河西及置凉、肃、瓜、沙等州长史。上皆从之。

     丁未，百官请纳职田充军粮；〔唐制：一品职分田十二顷，二品十顷，三品九顷，四品六顷，六品四顷，七品三顷五十亩，八品二顷五十亩，九品二顷，皆给百里内之地。诸州都督、都护、亲王府官：二品十二顷，三品十顷，四品八顷，五品七顷，六品五顷，七品四顷，八品三顷，九品二顷五十亩。镇、戍、关、津、岳、渎官：五品五顷，六品三顷五十亩，七品三顷，八品二顷，九品一顷五十亩。三卫中郎将、上府折冲都尉六顷，中府五顷五十亩，下府及郎将五顷，上府果毅都尉四顷，中府三顷五十亩，下府三顷，上府长史、别将三顷，中府、下府二顷五十亩。亲王府典军五顷五十亩，副典军四顷，千牛备身左右、千牛备身三顷，折冲上府兵曹二顷，中府、下府一顷五十亩，列军校尉一顷二十亩，旅帅一顷，队正副八十亩。亲王以下，又有永业田百顷。职事官：一品六十顷，郡王、职事官从一品五十顷，国公、职事官从二品三十五顷，郡公、职事官从三品二十五顷，县公、职事官从三品二十顷，侯、职事官从四品十二顷，子、职事官从五品八顷，男、职官从五品五顷，六品、七品二顷五十八亩，八品、九品二顷。上柱国三十顷，柱国二十五顷，上护军二十顷，护军十五顷，上轻车都尉十顷，轻车都尉七顷，上骑都尉六顷，骑都尉四顷，骁骑、飞骑尉八十亩，云骑、武骑尉六十亩。散官五品以上给同职事官。〕许之。

     戊申，以户部侍郎路嗣恭为朔方节度使。〔嗣，祥吏翻。使，疏吏翻。〕嗣恭披荆棘，立军府，威令大行。

     己酉，郭子仪还河中。〔子仪自朝京师还镇河中。还，从宣翻，又音如字。〕

     初，剑南节度使严武奏将军崔旰为利州刺史；时蜀中新乱，山贼塞路，〔塞，昔则翻。〕旰讨平之。及武再镇剑南，赂山南西道节度使张献诚以求旰，〔利州，古苴侯吧，秦、汉为葭萌之地。蜀汉为汉寿县，晋为晋寿，梁为黎州，寻又改利州；天宝为益昌郡，干元复为利州，山南西道巡属也。旰，古旦翻。〕献诚使旰移疾自解，诣武。武以为汉州刺史，使将兵击吐蕃于西山，连拔其数城，攘地数百里；〔汉州，汉雒县、什方、绵竹地，唐垂拱立汉州，天宝为德阳郡，干元复为州。〕武作七宝轝迎旰入成都以宠之。

     武薨，〔见上卷四月。〕行军司马杜济知军府事。都知兵马使郭英干，英乂之弟也，与都虞候郭嘉琳共请英乂为节度使；旰时为西山都知兵马使，与所部共请大将王崇俊为节度使。会朝廷已除英乂，英乂由是衔之，至成都数日，即诬崇俊以罪而诛之。召旰还成都，旰辞以备吐蕃，未可归，英乂愈怒，绝其馈饷以困之。旱转徙入深山，英乂自将兵攻之，声言助旰拒守。会大雪，山谷深数尺，〔深，式禁翻。〕士马冻死者甚众，旰出兵击之，英乂大败，收余兵，纔及千人而还。〔还，从宣翻，又音如字。〕

     英乂为政，严暴骄奢，不恤士卒，众心离怨。玄宗之离蜀也，〔之离，力智翻。肃宗至德元载，玄宗离成都。〕以所居行宫为道士观，〔观，古玩翻。〕仍铸金为真容；英乂爱其竹树茂美，奏为军营，因徙去真容，自居之。旰宣言英乂反，不然，何以徙真容自居其处！于是帅所部五千余人袭成都。辛巳，〔【章：十二行本「巳」作「亥」；乙十一行本同。】〕战于城西，英乂大败。旰遂入成都，屠英乂家。英乂单骑奔简州。〔宋白曰：简州，汉牛鞞县地。隋仁寿三年，分益州之阳安、平泉，资州之资阳，置简州，州有赖简池，因名。〕普州刺史韩澄杀英乂，送首于旰。邛州牙将柏茂琳、泸州牙将杨子琳、剑州牙将李昌乡〔宋白曰：邛州，汉临邛县，梁武陵王纪置邛州，取南界邛来山为名。泸州、汉江阳县，梁置泸州，取泸水为名。剑州，汉广汉之梓潼县，梁置安州，西魏为始州；唐先天二年，改为剑州，取剑阁为名。乡，奴刀翻。考异曰：唐历作「李昌夔」，今从实录。〕各举兵讨旰，蜀中大乱。旰，卫州人也。

     华原令顾繇上言，元载子伯和等招权受贿，十二月，戊戍，繇坐流锦州。〔宋白曰：唐垂拱二年，分辰州麻阳县地，并开山洞，置锦州。旧志：锦州至京师三千五百里。〕

     自安、史之乱，国子监室堂颓坏，军士多借居之。祭酒萧昕上言，「学校不可遂废。」

     大历元年〔（丙午，七六六）是年十一月，方改元。〕

     春，正月，乙酉，敕复补国子学生。

     丙戍，以户部尚书刘晏为都畿、河南、江南、湖南、荆南、山南东道转运、常平、铸钱、盐铁等使，侍郎第五琦为京畿、关内、河东、剑南、山南西道转运等使，分理天下财赋。

     周智光至华州，〔周智光还华州，见上卷上年。〕益骄横，〔横，户孟翻。〕召之，不至，上命杜冕从张献诚于山南以避之；智光遣兵于商山邀之，不获。智光自知罪重，乃聚亡命、无赖子弟，众至数万，纵其剽掠以悦其心，〔剽，匹妙翻。〕擅留关中所漕米二万斛，藩镇贡献，往往杀其使者而夺之。

     二月，丁亥，释奠于国子监。〔唐制：中春、中秋释奠于文宣王，皆以上丁戊〔日﹖〕，以祭酒、司业、博士三献。〕命宰相帅常参官、〔常参官，常朝日常赴朝参者也。唐制，文宣五品以上及两省供奉官、监察御史、员外郎、太常博士日参，号常参官。武官三品以上三日一，号九参官。五品以上及新行〔折冲〕当番者五日一朝，号六参官。弘文、崇文馆、国子监学生四时参。凡诸王入朝及以恩追至者日参。其文武官职事九品以上及二王后，则朝朔望而已。帅，读曰率；下同。相息亮翻。〕鱼朝恩帅六军将往听讲，〔朝，直遥翻。将，即亮翻。〕子弟皆服朱紫为诸生。朝恩即贵显，乃学讲经为文，仅能执笔辨章句，遽自谓才兼文武，人莫敢与之抗。

     辛卯，命有司修国子监。

     元载专权，恐奏事者攻其私，〔载，祖亥翻，又如字。讦，居谒翻。〕乃请：「百官凡论事，皆先白长官，长官白宰相，然后奏闻。」仍以上旨谕百官曰：「比日诸司奏事烦多，所言多谗毁，〔长，知两翻。比，毗至翻。〕故委长官、宰相先定其可否。」

     刑部尚书颜真卿上疏，以为：「郎官、御史，陛下之耳目。〔尚，辰羊翻。上，时掌翻。疏，所据翻。郎官者，尚书省曹二十四司郎官。御史者，御史台三院御史。〕今使论事者先白宰相，是自掩其耳目也。陛下患群臣之为谗，何不察其言之虚实！若所言果虚宜诛之，果实宜赏之。不务为此，而使天下谓陛下厌听览之烦，托以为辞以塞谏争之路，臣窃为陛下惜之！〔塞，昔则翻。争，读曰诤。为，于伪翻。〕太宗着门司式云：〔唐式三十三篇，以尚书省诸曹及秘书、太常、司农、光禄、太府、太仆、少府及监门、宿卫、计帐、为其篇目。〕『其无门籍人，有急奏者，皆令门司与仗家引奏，〔唐制：门籍，流内记官爵、姓名、流外记年齿、状貌。月一易其籍，非迁解不除。无门籍者，有急奏，则令门司与仗家引奏。仗家，宿卫五仗之执事者。令，力丁翻。〕无得关碍。』所以防壅也。天宝以后，李林甫为相，深疾言者，道路以目。上意不下逮，下情不上达，蒙蔽喑呜，〔史照曰：喑呜，语喑哑不明。〕卒成幸蜀之祸。〔卒，子恤翻。〕陵夷至于今日，其所从者渐矣。夫人主大开不讳之路，群臣犹莫敢尽言，况令宰相大臣裁而抑之，则陛下所闻者不过三数人耳。天下之士从此钳口结舌，陛下见无复言者，以为天下无事可论，是林甫复起于今日也！昔林甫虽擅权，群臣有不谘宰相辄奏事者，则托以他事阴中伤之，〔复，扶又翻。中，竹仲翻。〕犹不敢明令百司奏事皆先白宰相也。陛下傥不早寤，渐成孤立，后虽悔之，亦无及矣！」载闻而恨之，奏真卿诽谤；乙未，贬峡州别驾。〔峡州，夷陵郡。旧志：京师东南一千四百八十八里。〕

     己亥，命大理少卿杨济修好于吐蕃。〔少，始照翻。好呼到翻。吐，从暾入声。〕

     壬子，以杜鸿渐为山南西道&#8231;剑南东&#8231;西川副元帅、剑南西川节度使，以平蜀乱。〔崔旰之乱也。帅，所类翻。使，疏吏翻。〕

     以四镇、北庭行营节度使马璘兼邠宁节度使。璘以段秀实为三使都虞候，〔三使，四镇一也，北庭二也，邠宁三也。〕卒有能引弓重二百四十斤者，〔考异曰：旧传作「能引二十四弓」。今从段别传。〕犯盗当死，璘欲生之，秀实曰：「将有爱憎而法不一，虽韩、彭不能为理。」璘善其议，竟杀之。璘处事或不中理，〔处，昌吕翻。中，竹仲翻。〕秀实力争之。璘有时恕甚，左右战栗，秀实曰：「秀实罪若可杀，何以恕为！无罪杀人，恐涉非道。」璘拂衣起，秀实徐步而出：良久，璘置酒召秀实谢之。自是军州事皆咨秀实而后行。璘由是在邠宁，声称殊美。〔称，尺正翻。〕

     癸丑，以山南西道节度使张献诚兼剑南东川节度使，邛州刺史柏茂琳为邛南防御使；〔邛南，邛水以南也。邛水出严道邛崃山，入青衣江。〕以崔旰为茂州刺史，充西山防御使。三月，癸未，献诚与旰战于梓州，献诚军败，仅以身免，旌节皆为旰所夺。

     夏，五月，河西节度仗杨休明徙镇沙州。〔凉州沦陷故也。〕

     秋，八月，国子监成；丁亥，释奠。〔记文王世子：凡始立学者，必释奠于先圣先师。考之郑注，凡学，四时皆有释奠。释奠者，设荐馔酌奠而巳，无迎尸以下之事。记又曰：始立学者，即衅器，用币，然后释菜，不舞，不授器。注云：释菜，礼轻也。释奠则舞，舞则授器。司马之属，司兵、司戈、司盾。祭祀，授舞者兵也。周礼大胥：春入学，释菜，合舞。注云：合舞，等其进退。郑司农云：舍菜，谓舞者皆持芬香之菜。秦、汉释奠无文。魏则以太常行事，晋、宋以学官主祭。南齐武帝时，有司奏释奠先圣先师，礼文又有释菜，未详今当行何礼，用何乐﹖时从喻希议，用元嘉故事，设轩悬之乐，六佾之舞，牲牢器用悉依上公。梁及北齐，车驾视学，皆亲释奠。唐春、秋释奠，三献皆以学官。太宗贞观十四年，亲释奠于国学。玄宗开元十一年，诏春、秋释奠，用牲牢。〕鱼朝恩执易升高座，讲「鼎覆餗」以讥宰相。〔易曰：鼎折足，覆公餗。言三公鼎足承君，苟非其人，则折足而覆乱美实。餗，音桑谷翻，鼎实也。〕王缙恕，元载怡然。〔考异曰：是时缙留守东都而得预此会者。按实录，明年二月，郭子仪入朝，诏元载、王缙等宴于其第。然则虽守东都，有时朝京师也。〕朝恩谓人曰：「恕者常情，笑者不可测也。」

     杜鸿渐至蜀境，闻张献诚败而惧，使人先达意于崔旰，许以万全。旰卑辞重赂以迎之，鸿渐喜；进至成都，见旰，但接以温恭，无一言责其干纪，〔【章：十二行本「纪」下有「日与将佐高会」六字；乙十一行本同；退斋校同。】〕州府事悉以委旰。又数荐之于朝，因请以节制让旰，〔数，所角翻。〕以柏茂琳、李昌乡各为本州岛刺史。上不得已从之。〔杜鸿渐习知朝廷之务姑息，故敢以崔旰等请。〕壬寅，以旰为成都尹、西川节度行军司马。〔崔旰遂据有西川。〕

     甲辰，以鱼朝恩行内侍监、判国子监事。中书舍人京兆常衮上言：「成均之任，当用名儒，〔五帝名学曰成均。垂拱元年，改国子监曰成均，义取此也。寻复其旧。常衮谓国子监为成均，亦犹今人言太学为辟雍耳。〕不宜以宦者领之。」丁未，命宰相以下送朝恩上。〔上，时掌翻。〕

     京兆尹黎干自南山引涧水穿漕渠入长安，功竟不成。

     冬，十月，乙未，上生日，〔开元十四年十月十三日上生，以其日为天兴圣节。〕诸道节度使献金帛、器服、珍玩、骏马为寿，共直缗钱二十四万。常衮上言，以为：「节度使非能男耕女织，必取之于人。敛怨求媚，不可长也。〔长，知两翻。〕请却之。」上不听。

     京兆尹第五琦什一税法，民苦其重，多流亡。十一月，甲子，日南至，赦，改元，〔改元大历。〕悉停什一税法。〔行什一税，见上卷上年。〕

     十二月，癸卯，周智光杀陕州监军张志斌。〔斌，音彬。〕智光素与陕州刺史皇甫温不协，志斌入奏事，智光馆之，〔自陕州入奏事，道过华州。馆，古玩翻。〕志斌责其部下不肃，智光恕曰：「仆固怀恩不反，正由汝辈激之。我亦不反，今日为汝反矣！」〔为，于伪翻。〕叱下斩之，脔食其肉。〔史照曰：脔切其肉以食也。〕朝士举选人，畏智光之暴，多自同州窃过，〔选，须绢翻。〕智光遣将将兵邀之于路，死者甚众。〔将，即亮翻。〕戊申，诏加智光检校左仆射，遣中使余元仙持告身授之。智光慢骂曰：「智光有大功于天下国家，不与平章事而与仆射！且同、华地狭，不足展材，若益以陕、虢、商、鄜、坊五州，庶犹可耳。」因历数大臣过失，〔数，所具翻。〕且曰：「此去长安百八十里，智光夜眠不敢舒足，恐踏破长安城，至于挟天子令诸侯，惟周智光能之。」元仙股栗。郭子仪屡请讨智光，上不许。

     郭子仪以河中军食常乏，乃自耕百亩，将校以是为差，于是士卒皆不劝而耕。是岁，河中野无旷土，军有余粮。〔史言郭子仪忠勤为国。〕

     以陇右行军司马陈少游为桂管观察使。〔桂管领桂、昭、贺、富、藤、梧、〔容〕潘、白、廉、绣、钦、横、邕、融、柳、贵十七州。刘昫曰：桂管十五州，在广州西：桂、昭、富、梧、蒙、龚、浔、郁林、平琴、绣、象、柳、融。〕少游，博州人也，为吏强敏而好贿，〔好，呼到翻。〕善结权贵，以是得进。即得桂州，恶其道远多瘴疠；〔恶，乌路翻。〕宦董秀掌枢密，〔是后遂以中官为枢密使。〕少游请岁献五万缗，又纳贿于元载子仲武。内外引荐，〔董秀引荐于内，元载引荐于外。〕数日，改宣歙观察使。〔宋白曰：干元元年，停采访使及诸道黜陟使，置观察处置使。其年，李峘除都督江淮节度，宣慰、观察、处置使。今按李峘之任重矣，陈少游止观察一二州或数州，其任在节度使下。〕

     二年〔（丁未，七六七）〕

     春，正月，丁巳，密诏郭子仪讨周智光，子仪命大将浑瑊、李怀光军于渭上；智光麾下闻之，皆有离心。己未，智光大将李汉惠自同州帅所部降于子仪。〔帅，读曰率；下同。降，户江翻。〕壬戍，贬智光澧州刺史。〔宋白曰：澧州，汉零阳县地。吴立天门郡，隋置松州，寻改澧州，州在澧水之阳，故名。旧志：州在京师东南一千八百九十三里。澧，音礼。〕甲子，华州牙将姚怀、李延俊杀智光，以其首来献。

     淮西节度使李忠臣入朝，以收华州为名，帅所部兵大掠，自潼关至赤水〔水经注：渭水东过郑县北，又东与赤水合。九域志：华州郑县有赤水镇。〕二百里间，财畜殆尽，官吏有衣纸〔衣，于即翻。〕或数日不食者。己巳，置潼关镇兵二千人。

     壬申，分剑南置东川观察使，镇遂州。〔合东、西川，见上卷广德二年。〕

     二月，丙戍，郭子仪入朝。上命元载、王缙、鱼朝恩等互置酒于其第，一会之费至十万缗。上礼重子仪，常谓之大臣而不名。

     郭暧尝与升平公主争言，〔永泰元年，下嫁郭暧，事见上卷。〕暧曰：「汝倚乃父为天子邪﹖我父薄天子不为！」公主恚，奔车奏之。上曰：「此非汝所知。彼诚如是，使彼欲为天子，天下岂汝家所有邪！」慰谕令归。子仪闻之，囚暧，入待罪。上曰：「鄙谚有之：〔史照曰：鄙谚，俚俗所传之言也。〕『不痴不聋，不作家翁。』儿女子闺房之言，何足听也！」子仪归，杖暧数十。

     夏，四月，庚子，命宰相、鱼朝恩与吐蕃盟于兴唐寺。〔命宰相及鱼朝恩也。〕

     杜鸿渐请入朝奏事，以崔旰知西川留后。〔考异曰：旧鸿渐传云：鸿渐仍帅旰同入觐。」宁传云：「鸿渐请旰为行军司马，仍赐名宁。鸿渐归，遂授宁西川节度使。至十四年，始入朝。」实录亦无随鸿渐入朝事，鸿渐传误也。〕六月，甲戍，鸿渐来自成都，广为贡献，因盛陈利害，荐旰才堪寄任；上亦务姑息，乃留鸿渐复知政事。〔复，扶又翻。〕秋，七月，丙寅，以旰为西川节度使，杜济为东川节度使。旰厚敛以赂权贵，〔敛，力赡翻。〕元载擢旰弟宽至御史中丞，宽兄审至给事中。

     丁卯，鱼朝恩奏以先所赐庄为章敬寺〔据旧史，章敬寺在通化门外。〕以资章敬太后冥福，〔上母吴后，谥章敬。〕于是穷壮极丽，尽都市之财不足用，奏毁曲江及华清宫馆以给之，〔「财」，当作「材」。都市之材，谓材木积于都市者。长安朱雀街东第五街、皇城之东第三街升道坊龙华尼寺南，有流水屈曲，谓之曲江。此地在秦为宜春苑、隑州，在汉为乐游园；开元疏凿，遂为胜境。其南有紫云楼、芙蓉苑，其西有杏园、慈恩寺。江侧菰蒲葱翠，柳阴四合，碧波红蕖，依映可爱。华清宫见二百十五卷天宝六载。〕费逾万亿。〔孔颖达曰：亿之数有大小二法：其小数，以十为等，十万为亿，十亿为兆也；其大数，以万为等，数万至万，是万万为亿，又从亿而数至万，万亿为兆。〕卫州进士高郢上书，略曰：「先太后圣德，不必以一寺增辉；国家永图，无宁以百姓为本。舍人就寺，何福之为！」又曰：「无寺犹可，无人其可乎！」又曰：「陛下当卑宫室，以夏禹为法，而崇塔庙踵梁武之风乎！」又上书，略曰：「古之明王积善以致福；不费财以求福；修德消祸，不劳人以禳祸。今兴造急促，昼夜不息，力不逮者随以榜笞，「榜，音彭。」愁痛之声盈于道路，以此望福，臣恐不然。」又曰：「陛下回正道于内心，求微助于外物，徇左右之过计，伤皇王之大猷，臣窃为陛下惜之！」〔为，于伪翻。〕皆寝不报。〔考异曰：郢集，前书八月二十五日、后书九月十二日上。今因造寺终言之。〕

     始，上好祠祀，未甚重佛。元载、王缙、杜鸿渐为相，三人皆好佛；缙尤甚，不食荤血，〔荤，臭菜也。血者，杀六畜而取之。好，呼到翻。〕与源渐造寺无穷。上尝问以「佛言报应，果为有无﹖」载等奏以：「国家运祚灵长，非宿植福业，何以致之！福业已定，虽时有小灾，终不能为害，所以安、史悖逆方炽而皆有子祸；〔谓安庆绪杀禄山、史朝义杀思明也。〕仆固怀恩称兵内侮，出门病死；回纥、吐蕃大举深入，不战而退：〔事并见上卷上年。〕此皆非人力所及，岂得言无报应也！」上由是深信之，常于禁中饭僧百余人；〔饭，扶晚翻。〕有寇至则令僧讲仁王经以禳之，〔所谓护国仁王经也。〕寇去则厚加赏赐。胡僧不空，官至卿监，爵为国公，出入禁闼，势移权贵，京畿良田美利多归僧寺。敕天下无得棰曳僧尼。造金阁寺于五台山，〔忻州五台县有五台山，释氏相传以为文殊道场。注详见后。〕铸铜涂金为瓦，所费巨亿；〔巨亿者，亿亿也。〕缙给中书符牒，令五台僧数十人散之四方，求利以营之。载等每侍上从容，多谈佛事，〔从，千容翻。〕由是中外臣民承流相化，皆废人事而奉佛，政刑日紊矣。〔紊，亡运翻。〕

     八月，庚辰，凤翔等道节度使、左仆射、平章事李抱玉入朝，〔李抱玉以陈郑、泽潞、凤翔等道节度使防吐蕃。〕固让仆射，言辞确至，〔确，坚也，固也。〕上许之；癸丑，又让凤翔节度使，不许。

     丁酉，杜鸿渐饭千僧，以使蜀无恙故也。〔饭，扶晚翻。〕

     九月，吐蕃众数万围灵州，游骑至潘原、宜禄；〔潘原，本古阴盘县，天宝元年，更名潘原，属泾州。〕诏郭子仪自河中帅甲士三万镇泾阳，京师戒严。甲子，子仪移镇奉天。〔考异曰：汾阳家传：「八月十七日，吐蕃至泾西。二十七日，诏统精卒一万与马璘合攻之。」今从实录：「甲寅，寇灵州。乙卯，寇宜禄。」盖据奏到日。今从唐历。〕

     山獠陷桂州，逐刺史李良。〔獠，鲁皓翻。〕

     冬，十月，戊寅，朔方节度使路嗣恭破吐蕃于灵州城下，〔考异曰：唐历：「九月，吐蕃围灵武。戊申，嗣恭破吐蕃。」按长历。戊申，九月一日也。今从实录。〕斩首二千余级；吐蕃引去。

     十二月，庚辰，盗发郭子仪父耱，捕之，不获。人以为鱼朝恩素恶子仪，疑其使之。〔恶，乌路翻。〕子仪自奉天入朝，朝廷忧其为变；子仪见上，上语及之，子仪流涕曰：「臣久将兵，不能禁暴，军士多发人耱。今日及此乃天谴，非人事也。」朝廷乃安。

     是岁，复以镇西为安西。〔改镇西见二百二十卷肃宗至德元载。复，扶又翻。〕

     新罗王宪英卒，子干运立。

     三年〔（戊申、七六八）〕

     春，正月，乙肚，上幸章敬寺，度僧尼千人。

     赠建宁王倓为齐王。〔倓死见二百十九卷至德二载。〕

     二月，癸巳，商州兵马使刘洽杀防御使殷仲卿，寻讨平之。

     甲午，郭子仪禁无故军中走马。南阳夫人乳母之子犯禁，〔子仪妻封南阳夫人。」都虞候杖杀之。诸子泣诉于子仪，且言都虞候之横，〔宇文泰相魏，置虞候都督，后世因之，置虞候之官。横，户孟翻〕子仪叱遣之。明日，以事语僚佐而叹息〔语，牛倨翻。〕曰：「子仪诸子，皆奴材也。不赏父之都虞候而惜母之乳母子，非如材而何！」

     庚子，以后宫独孤忘为贵妃。

     三月，乙巳朔，日有食之。

     夏，四月，戊寅，山南西道节度使张献诚，以疾举从弟右羽林将军献恭自代，〔从，才用翻。〕上许之。

     壬寅，西川节度使崔旰入朝。

     初，上遣中使征李泌于衡山，〔泌归衡山见二百二十卷至德二载。〕即至，复赐金紫，〔泌从肃宗于灵，已赐金紫，即归衡山，反其初服，今复赐之。复，扶又翻。〕为之作书院于蓬莱殿侧，〔蓬莱殿在紫宸殿北。蓬莱殿北有太液池，池中有蓬莱山。为于伪翻；下为泌同。〕上时衣汗衫、蹑屦过之，〔汗衫，宴居之常服也，今通贵贱皆服之，惟天子以黄为别。炙毂子曰：燕朝，衮冕有白纱中单，有明衣，皆汗衫之象，以行祭接神。汉高祖与项羽交战，汗透中单，改名汗衫，贵贱通服，衣于即翻。过，古禾翻。〕自给、舍以上〔给、舍者，谓给事中、中书舍人，皆唐正五品官也。〕及方镇除拜、军国大事，皆与之议。又使鱼朝恩于白花屯为泌作外院，使与亲旧相见。

     上欲以泌为门下侍郎、同平章事，泌固辞。〔泌，毘必翻。考异曰：邺侯家传曰：「固辞，以让元载。」按载时已为相，何让之有！又曰：「到山四岁而二圣登遐。代宗践阼，命中人手诏驲骑征先公于衡岳。先是半年前，先公夜遇盗三人，为其所拉，而投之于悬涧，及日出，乃寤，下藉树叶丈余，都无所伤，缘岩攀萝而出，不敢至旧居，山中人初以为仙去。及中贵将至，先公大惧，沐浴更衣以俟命，乃代宗践阼之征也。疑盗为张后及辅国所遣，亦竟不知其由。」按玄、肃登遐，泌虽在山林，岂容全不知！如家传所言，是代宗纔立即立召泌也。顷经幸陕，泌岂得全无一言！召泌必在幸陕之后。李繁误记耳。〕上曰：「机务之烦，不得晨夕相见，诚不若且居密近，何必署敕然后为宰相邪！」〔相，息亮翻。邪，音耶。〕后因端午，王、公、妃、主各献服玩，上谓泌曰：「先生何独无所献﹖」对曰：「臣居禁中，自巾至履皆陛下所赐，所余惟一身耳，何以为献！」上曰：「朕所求正在此耳。」泌曰：「臣身非陛下有，谁则有之﹖」上曰：「先帝欲以宰相屈卿而不得，〔见二百一十八卷肃宗至德元载七月。〕自今即献其身，当惟朕所为，不为卿有矣！」泌曰：「陛下欲使臣何为﹖」上曰：「朕欲卿食酒肉，有室家，受禄位，为俗人。」泌泣曰：「臣绝粒二十余年，陛下何必使臣隳其志乎！」上曰：「泣复何益！〔复，扶又翻。〕卿在九重之中，欲何之﹖」乃命中使为泌葬二亲，〔重，直龙翻。使，疏吏翻。为，于季翻；下又为同。〕又为泌娶卢氏女为妻，〔考异曰：邺侯家传云：「永泰元年端午，上令泌食肉结婚。」按下云：「阿足师窃毡，置紫宸。上欲使内人护灯烛。泌曰：『臣六七年在此。』又曰「况新赐婚」。上即位至永泰，纔四年有耳。又云，「因此得谤，元载遂因鱼朝恩事排出之」。然则结婚与朝恩诛不相远。今尽因追赠承天言之。〕资费皆出县官。赐第于光福坊，令泌数日宿第中，数日宿蓬莱院。

     上与泌语及齐王倓，欲厚加褒赠，泌请用岐、薛故事赠太子，〔令，力丁翻。倓，徒甘翻。岐王范赠惠文太子，薛王业赠惠宣太子，皆在玄宗朝。〕上泣曰：「吾弟首建灵武之议，成中兴之业，〔事见二百一十九卷肃宗至德元载。〕岐、薛岂有此功乎！谒诚忠孝，乃为谗人所害。向使尚存，朕必以为弟。今当崇以帝号，成吾夙志。」乙卯制，追谥倓曰承天皇帝；庚申，葬顺陵。〔谥，申至翻。顺陵，在咸阳县咸阳原。考异曰：邺侯家传曰：「命使自彭原迎丧，葬齐陵。」今从实录，葬顺陵。

     崔旰之入朝也，以弟宽为留后，〔是年四月壬寅，崔旰入朝。朝，直遥翻。〕泸州刺史杨子琳精骑数千乘突入成都；〔泸，音卢。帅，读曰率。骑，奇计翻。〕朝廷闻之，加旰检校工部尚书，赐名宁，〔校，古孝翻。尚，辰羊翻。考异曰：旧传，旰初为杜鸿渐行军司马，即改名宁。今从实录。〕遣还镇。

     六月，壬辰，幽州兵马使朱希彩、经略副使昌平朱泚、〔使，疏吏翻。昌平，本汉军都县，后魏更名昌平县，唐属幽州。泚，且礼翻，又音此。〕泚弟滔共杀节度使李怀仙，希彩自称留后。闰月，成德军节度使李宝臣遣将将兵讨希彩，为希彩所败；〔败，补卖翻。〕朝廷不得已宥之。庚申，以王缙领卢龙节度使；丁卯，以希彩领〔【章：十二行本「领」作「知」；乙十一行本同。】〕幽州留后。

     唯宽与杨子琳战，数不利，〔数，所角翻。〕秋，七月，唯宁妾任氏出家财数十万，募兵得数千人，帅以击子琳，破之；〔任，音壬。帅，读曰率。考异曰：实录：「五月，子琳袭据成都，即日诏宁还成都。」七月壬申又云，「子琳寇成都，遂据其城，宁弟宽破之。」盖五月奏据城，七月奏破之，成功虽因任氏，奏时须着宽名故也。〕子琳走。

     乙亥，王缙如幽州，朱希彩盛兵严备以逆之。缙晏然而行，希彩迎谒甚恭。缙度终不可制，〔度，徒洛翻。〕劳军，旨余日而还。〔劳，力到翻。还，从宣翻，又如字。〕

     回纥可敦卒，〔纥，下没翻。卒，子恤翻。〕庚辰，以右散骑常侍萧昕为吊祭使。〔散，昔亶翻。骑，奇计翻。昕，许斤翻。〕回纥庭诘昕曰：「我于唐有大功，唐奈何为失信，市我马，不时归其直﹖」昕曰：「回纥之功，唐已报之矣。仆固怀恩之叛，回纥助之，与吐蕃连兵入寇，逼我郊畿。〔诘，去吉翻。〕及怀恩死，吐蕃走，然后回纥惧而请和，我唐不忘前功，加惠而纵之。〔事见上卷永泰元年。〕不然，匹马不归矣。乃回纥负约，岂唐失信邪！」回纥凓，厚礼而归之。

     丙戍，内出盂兰盆赐章敬寺。〔释氏盂兰盆经：目连比丘见其亡母在饿鬼中。目连白佛言：七月望日，当为七代父母阨难中者，具百味五果以着盆中，供养十方佛，然后受食。梦华录曰：中元，卖冥器、彩衣，以竹床三脚如灯窝状，谓之盂兰盆。挂冥财、衣服在上，焚之。释忘要览曰：梵云盂兰，此云救倒悬盆。陆游曰：俗以七月望日具素馔享先，织竹作盆盎，贮纸钱，盛以一竹焚之，谓之盂兰盆。呜呼！代宗为此，以七庙神灵为安在邪！〕设七庙神座，书尊号于旛上，百官迎谒于光顺门。〔阁本大明宫图：光顺门在紫宸门之西。光顺门内则明义殿、承欢殿。〕自是岁以为常。

     八月，壬戍，吐蕃十万众寇灵武。丁卯，吐蕃尚赞摩二万众寇邠州，京师戒严；邠宁节度使马璘击破之。〔吐，从暾入声。邠，卑旻翻。使，疏利翻。璘，离珍翻。〕

     庚午，河东节度使、同平章事辛云京薨，以王缙领河东节度使，余如故。

     九月，壬申，命郭子仪将兵五万屯奉天以备吐蕃。〔将，即亮翻。又如字。〕

     丁丑，济王环薨。〔环，玄宗子也。济，子礼翻。〕

     壬午，朔方骑将白元光击吐蕃，破之。壬辰，元光又破吐蕃二万众于灵武。〔骑，奇计翻。考异曰：实录：「戊戍，郭子仪奏灵州破吐蕃六万余众，百僚入贺，京师解严。」盖即壬辰白光所破也。子仪合前后所破而奏之耳。〕凤翔节度使李抱玉使右军都将临洮李晟将兵五千击吐蕃，晟曰：「以力则五千不足用；以谋则太多。」乃将千人〔【章：十二行本「人」下「兼行」二字；乙十一行本同；张校同，云无注本亦无。】〕出大震关；至临洮，屠吐蕃定秦堡，〔临洮，洮州。吐蕃志吞秦土，故筑堡于洮州，以定秦为名。洮，徒刀翻。晟，承正翻。〕焚其积聚，虏堡帅慕容谷种而还。〔帅，所类翻。还，从宣翻。又音如字〕吐蕃闻之，释灵州之围而去。戊戍，京师解严。

     颍州刺史李岵以事忤滑亳节度使令狐彰，〔岵，侯古翻。忤，五故翻。〕彰使节度判官姚奭按行颍州，〔行，下孟翻。〕因代岵领州事，且曰：「岵不受代，即杀之。」岵知之，因激怒将士，使杀奭，与奭同死者百余人。岵走依河南节度使田神功于汴州。〔汴，皮面翻。〕冬，十月，乙巳，彰表言其状，岵亦上表自理。上命给事中贺若察往按之。〔亦上，时两翻。考异曰：实录：「十月乙巳，颍州刺史李岵杀本道节度判官姚奭及奭之弟，岵弃州奔汴州。本道节度使令狐彰以闻，岵亦抗表上闻。初，岵以公务为彰所怒，因遣奭巡按境内，便留知颍州事。岵闻之，遂与亲吏潜谋，诈为奭书，将为变，使将士遗于路中，颍州守将得之，惧，乃与岵同谋杀奭。诏给事中贺若察使于颍按覆。」唐历曰：「十月，颍州将士怒杀亳州判官魏奭。初，令狐彰怒颍州刺史李岵，遣奭代之，且告之曰：『若岵不受替，即杀之。』岵觉之，以告将吏，怒而杀奭并弟。」统纪作「滑亳州判官姚奭」，又曰：「彰表先至，遣给事中贺若察往滑州宣诏，决李岵配流九夷州，寻赐自尽。」今姓名从实录、统纪，事则参取诸书。〕

     丁卯，郭子仪自奉天入朝。〔朝，宜遥翻。〕

     十一月，丁亥，以幽州留后朱希彩为节度使。〔使，疏吏翻。〕

     郭子仪还河中。〔自奉天入朝，回还河中。还，从宣翻。又音如字。〕元载以吐蕃连岁入寇，马璘以四镇兵屯邠宁，力不能拒。〔载，祖亥翻，又如字。吐，从暾入声。璘，离珍翻。邠，音卑旻翻。〕而郭子仪以朔方重兵镇河中，深居腹中无事之地，乃与子仪及诸将议，徙璘镇泾州，而使子仪以朔方兵镇邠州，曰：「若以边土荒残，军费不给，则以内地租税及运金帛以助之。」诸将皆以为然。十二月，己酉，徙马璘为泾原节度使，以邠、宁、庆三州隶朔方。〔将，即亮翻。朔方兵分屯邠、蒲始此。考异曰：实录：「己酉，以吐蕃岁犯西疆，增修镇守，乃以邠宁节度马璘镇泾州，仍为泾原节度使，以邠、宁、庆等州隶朔方。」汾阳家传：「四年五月，诏集兵于邠郊。六月，公自河遣一万兵。二十八日，公如邠州。」旧子仪传：「时以西蕃侵寇，京师不安，马璘虽在邠州，力不能拒，乃以子仪兼邠、宁、庆节度，自河中移镇邠州，徙马璘泾原节度使。」邠志：「初，吐蕃即退，诸侯入觐。是时马镇西以四锁兼邠宁，李公军泽潞以防秋军盩厔。丞相元公载使人讽诸将使责己曰：『今四郊多垒，中外未宁，公执国柄有年矣，安危大计，一无所闻，如之何﹖』载曰：『非所及也。』他日又言，且曰：『得非旷职乎﹖』载莞然曰：『安危系于大臣，非独宰臣也。先王作兵，置之四境，所以御戎狄也。今内地无虞，朔方军在河中，泽潞军在盩厔，游军伺寇，不远京室，王畿之内，岂假是邪！必令损益，须自此始。故曰非所及也。』郭、李曰：『宰臣但图之。』载曰：『今若徙四镇于泾，朔方于邠，泽潞于岐，则内地无虞，三边有备，三贤之意何如﹖』三公曰：『惟所指挥。』即而相谓曰：『我曹即为所册，得无行乎﹖』十二月，诏马公兼领泾原，寻以郑颍资之；李公兼领山南，犹以泽潞资之；郭公兼领邠宁，亦以河中资之。三将皆如诏。朔方军自此大徙于邠。郭公虽连统数道，军之精甲，悉聚邠府，其它子弟，分居蒲、灵，各置守以专其令。蒲之余卒，稍迁于邠。十年之间，无遗甲矣。」段公别传曰：「马公朝于京师，以公掌留事。马公恳奏，请以邠、宁、庆三州让副元帅子仪，令以朔方、河中之军镇之，自帅四镇、北庭之众，迁赴泾州，将以拓西境。代宗壮而许之。十二月二日，朝廷以马公为泾原节度使。」盖三年立此议，至四年，子仪始迁邠。今参取诸书。〕璘先往城泾州，以都虞候段秀实知邠州留后。〔璘，离珍翻。邠，卑旻翻。〕

     初，四镇、北庭凎远赴中原之难，〔事见二百十九卷至德元载。难，乃旦翻。〕久羁旅，数迁徙，〔数，所角翻。〕四镇历汴、虢、凤翔，北庭历怀、绛、鄜然后至邠，颇积劳弊。〔汴，皮面翻。鄜，音夫。〕及徙泾州，众皆怨诽。刀斧兵马使王童之谋作乱，〔诽，敷尾翻。刀斧兵马使，领群刀斧。〕期以辛酉旦警严而发。〔旦警严者，将旦严鼓以警众也。周礼谓之发昫，今人谓之攒点。〕前夕，有告之者；秀实阳召掌漏者，怒之，以其失节，令每更来白，〔掌漏者，谓守漏之卒也。令，力丁翻。更，工衡翻。〕辄延之数刻，遂四更而曙，童之不果发。秀实欲讨之而乱迹未露，恐军中疑其冤。告者又云，「今夕欲焚马坊草，因救火谋作乱。」中夕，火果起，秀实命军中行者皆止，坐者勿起，各整部伍，严守要害。童之白请救火，不许。及旦，捕童之及其党八人，皆斩之。下令曰：「后徙者族，流言者刑！」遂徙于泾。〔史言段秀实能弭乱。令，力丁翻。〕

     癸亥，西川破吐蕃万余众。〔吐，从暾入声。〕

     平卢行军司马许杲〔考异曰：旧传作「许果」。今从韩愈顺宗实录。〕将卒三千人驻濠州不去，有窥淮南意，〔将，即亮翻，又如字。濠州治锺离，汉当涂县地；隋改濠州，因濠水而名。〕淮南节度使崔圆令副使元城张万福摄濠州刺史；杲闻，即提卒去，止当涂。〔此当涂县，宋属太平州，本汉丹阳县地。按汉书地理志，当涂属九江郡。晋成帝时，以江北之当涂县流人过江者立当涂侨县，遂为实土。〕是岁，上召万福，以为和州刺史、行营防御使，讨杲。万福至州，杲惧，移军上元，〔按上元，楚之金陵，秦之秣陵，吴之建业，江左之建康。晋分秣陵置临江县，太康初，又改为江宁，至肃宗上元二年更今名，属升州。使，疏吏翻。〕又北至楚州大掠，〔许杲即去濠州，南渡江而屯当涂。及张万福至历阳逼之，又移上元，又自上元渡江而北，掠楚州也。〕淮南节度使韦元甫命万福追讨之；未至淮阴，杲为其将康自劝所逐。〔使，疏吏翻。将即亮翻。〕自劝拥兵继掠，循淮而东，万福倍道追而杀之，免者什二三。元甫将厚赏将士，万福曰：「官健常虚费衣粮，无所事。〔兵农即分兵，县官费衣粮以养军，谓之官健，犹言言官所养建儿也。按唐六典：卫士之外，天下诸军有健儿。旧健儿在军皆有年限，更来往，颇为劳弊。开元十五年，敕以天下无虞，宜与人休息，自今已后，诸军镇量闲剧、利害置兵防健儿，于诸色征行人内及客户中，召募取丁壮情愿充健儿、长住边军者，每年加常例给赐，兼给永年优复，其家口情愿同者，听至军州，各给田地屋宅。人赖其利，中外获安，永无征发之役。此当时言兵农已分之利，而养兵之害卒不可救，以至于今。〕今方立小功，不足过赏，请用三分之一。」

     四年〔（己酉、七六九）〕

     春，正月，丙子，郭子仪入朝，鱼朝恩邀之游章敬寺。〔朝，直遥翻。鱼朝恩建章敬寺，自以为功，因子仪入朝，请游之以夸大其事。〕元载恐其相结，密子仪军吏告子仪曰：朝恩谋不利于公。」子仪不听。吏亦告诸将，将士请衷甲以从者三百人。〔杜预曰：衷甲，谓在衣中。从，才用翻；下同。〕子仪曰：「我，国之大臣，彼无天子之命，安敢害我！若受命而来，汝曹欲何为！」乃从家僮数人而往。朝恩迎之，惊其从者之约。子仪以所闻告，且曰：「恐烦公经营耳。」朝恩抚膺捧手流涕曰：「非公长者，能无疑乎！」〔长，知两翻。〕

     壬午，流李岵于夷州。〔岵，侯古翻。流岵，直在令狐彰也。〕

     乙酉，郭子仪还河中。〔朝而还也。还，从宣翻，又如字。〕

     辛卯，赐李岵死。

     二月，壬寅，以京兆之好畤、凤翔之麟游、普润隶神策军，〔畤，音止。〕从鱼朝恩之请也。

     杨子琳即败还泸州，招聚亡命，得数千人，沿江东下，声言入朝；涪州守捉使王守仙伏兵黄草峡，〔泸，音卢。水经注：涪州之西有黄葛峡，山高险绝，无人居。意即此峡也。按杜甫诗有「黄草峡西船不归」之句，注云：黄草峡，在涪州之西。涪，音浮。〕子琳悉擒之，击守于忠州，守仙仅以身免。子琳遂杀夔州别驾张忠，据其城。荆南节度使卫伯玉欲结以为援，以夔州许之，〔使，疏吏翻。夔州，荆南巡属。〕为之请于朝。〔为，于伪翻。〕阳曲人刘昌裔〔旧志：前汉阳曲县，唐忻州定襄即其地也。后汉移阳曲县于太原界，乃于阳曲古城置定襄县。而太原之阳曲，隋开皇六年，改为阳直，十六年，又改为汾阳，恶阳曲之名也。武德七年，复改为阳曲县。〕说子琳遣使诣阙请罪，〔说，式芮翻。〕子琳从之。乙巳，以子琳为峡州团练使。〔峡州，夷陵郡。〕

     初，仆固怀恩死，〔见上卷永泰元年。〕上怜其有功，置其女中宫中，养以为女。回纥请以为可敦，夏，五月，辛卯，册为崇徽公主，嫁回纥可汗。壬辰，遣兵部侍郎李涵送之，涵奏祠部郎中虞乡董晋为判官。〔虞乡，汉解县，后魏分置虞乡县。贞观十七年，省解县并入虞乡，二十年，复置解而省虞乡，天授二年，复分解县置乡县，属河中府。宋白曰：后魏太和九年，于今虞乡县西十三里置南解县，周明帝废南解，以虞乡县属绥化郡，今县西三十四里绥化故城是也。宝定四年，改绥化为虞乡县，周末，置解县于今虞乡城东，于解县西五十里别置虞乡县，今邑是也。〕六月，丁酉，公主辞行，至回纥牙帐。回纥来言曰：「唐约我为市马，即入，而归我贿不足，我于使人乎取之。」涵惧，不敢对，视晋，晋曰：「吾非无马而与尔为市，为尔赐不即多乎！尔之马岁至，吾数皮而归资，〔言不计其生死，皆偿马直也。〕边吏请致诘也。天子念尔有劳，故下诏禁侵犯。诸戎畏我大国之尔与也，莫敢校焉。尔之父子宁而畜马蕃者，畜，呼玉翻。蕃，音烦。〕非我谁使之！」于是其众皆环晋拜。〔环，音宦。〕即又相帅南面序拜，皆举两手曰：「不敢有意大国。」〔此晋吏韩愈状晋之辞，其言容有溢美。帅，读曰率。〕

     戊申，王缙表让副元帅、都统、行营使。〔【章：十二行本「使」下有「许之」二字；乙十一行本同；退斋校同。】〕

     辛酉，郭子仪自河中迁于邠州，其精兵皆自随，余兵使裨将之，分守河中、灵州。〔将，即亮翻。〕军士久家河中，颇不乐徙，〔乐，音洛。〕往往自邠逃归；行军司马严郢领留府，悉捕得，诛其渠帅，众心乃定。邠，卑旻翻。郢，以井翻。帅，所类翻。〕

     秋，九月，吐蕃寇灵州；丁丑，朔方留后常谦光击破之。

     河东兵马使王无纵、张奉璋等恃功骄蹇，以王缙书生，易之，〔缙，音晋。以豉翻。〕多违约束。缙受诏发兵诣盐州防秋，〔盐州，汉五原郡地，隋置盐州，治五原县。今州南抵庆州马岭县北界，即汉马岭县地。〕遣无纵、奉璋将步骑三千赴之。奉璋逗遛不进，无纵托他事擅入太原城；缙悉擒斩之，并其党七人，诸将悍戾者殆尽，〔将，即亮翻。，又如字。骑，奇计翻。悍，侯旰翻。〕军府始安。

     冬，十月，常谦光奏吐蕃寇呜沙，首尾四十里。〔吐，从暾入声。呜沙县，属灵州，本汉富平县地。〕郭子仪遣兵马使浑瑊将锐兵五千救灵州，子仪自将进至庆州，闻吐蕃退，乃还。〔使，疏吏翻。将，即亮翻。瑊，古咸翻。还，从宣翻，又如字。吐，从暾入声。〕

     黄门侍郎、同平章事杜鸿渐以疾辞位，壬申，许之；乙亥、薨。鸿渐病甚，令僧削发，遗令为塔以葬。〔令，力丁翻。遗令，力定翻。〕

     丙子，以左仆射裴冕同平章事。初，元载为新平尉，〔射，寅谢翻。新平，汉上郡之白土县，后汉献帝置新平郡，至于后魏，县名犹不改。西魏置豳州，隋开皇四年，改曰新平县，因郡以名县也。唐为邠州治所。宋白曰：新平，汉漆县地，汉建安中，分扶风置新平郡。姚苌之乱，屠废不立，后魏于今县西南置白土县，属新平郡；隋开皇四年，改白土县为新平县；唐武德以新平县为豳州治所。冕尝荐之，故载举以为相，亦利其老病易制。〔易，以豉翻。〕受命之际，蹈舞仆地，载趋而扶之，代为谢词。十二月，戊戍，冕薨。

     五年〔（庚戍、七七〇）〕

     春，正月，己巳，羌酋白对蓬等各帅部落内属。〔酋，慈由翻。〕

     神策都虞候刘希暹，都知兵马使王驾鹤，皆有宠于朝恩；希暹说朝恩于北军置狱，〔左、右神策军，左、右羽林军，左、右龙武军，皆谓之北军。说，式芮翻。相，息亮翻。暹，息廉翻。〕使坊市恶少年罗告富室，诬以罪恶，捕系地牢，讯掠取服，〔少，诗照翻。掠，音亮。〕籍没其家赀入军，并赏告捕者；地在禁密，人莫敢言。朝恩每奏事，以必允为期；朝廷政事有不豫者，辄怒曰：「天下事有不由我邪！」〔朝，直遥翻。邪，音耶。〕上闻之，由是不怿。

     朝恩养子令徽尚幼，为内给使，衣绿，〔唐制：内给使无常员，属内侍省。凡无官品者，号内给使，掌诸门进物之历。宋白曰：掌诸门进物出物之历。衣，于即翻。〕与同列忿争，归告朝恩。朝恩明日见上曰：「臣子官卑，为侪辈所陵，〔侪，士皆翻。〕乞赐之紫衣。」上未应，有司已执紫衣于前，令徽服之，拜谢。上强笑曰：「儿服紫，大宜称心。」〔强，其两翻。称，尺正翻。」愈不平。

     元载测知上指，乘间奏朝恩专恣不轨，〔间，古苋翻。〕请除之；上亦知天下共怨怒，遂令载为方略。朝恩每入殿，常使射生将周皓将百人自卫，〔令，力丁翻。将，即亮翻；皓将同，又音如字。〕又使其党陕州节度使皇甫温握兵于外以为援；〔陕，失冉翻。度使，疏吏翻。〕载皆以重赂结之，故朝恩阴谋密语，上一一闻之，而朝恩不之觉也。

     辛卯，载为上谋，〔为，于伪翻。〕徙李抱玉为山西道节度使，以温为凤翔节度吏，外重其权，实内温以自助也。载又请割郿、虢、宝鸡、鄠、盩厔隶抱玉，〔鄠，音户。盩厔，音舟窒。汉志，右扶风有郿、虢二县，及晋，省虢县，存郿县。后魏于虢县置武都郡，西魏置洛邑县，后周置朔州，州寻废。隋开皇初，废郡，大业初，改洛邑县为虢县。后魏又于郿县置平阳、周城二县，西魏改平阳为郿城，后周废入周城县。隋开皇十八年，改周城曰渭滨，大业二年，改曰郿县，唐志，二县皆属凤翔府。〕兴平、武功、天兴、扶风隶神策军，〔兴平，旧曰始平，景龙元年，更名金城，至德二载，更名兴平，属京兆府。〕朝恩喜于地，殊不以载为虞，骄横如故。〔横，户孟翻。〕

     壬辰，加河南尹张延赏为东京留守；罢河南等道副元帅，以其兵属留守。〔守，式又翻。帅，所类翻。〕延赏，嘉贞之子也。〔张嘉贞，开元中为相。〕

     二月，戊戍，李抱玉徙镇盩厔，〔徙屯盩厔以兼统山南。〕军士愤怒，大掠凤翔坊市，数日乃定。

     刘希暹颇觉上意异，以告鱼朝恩，朝恩始疑惧。〔暹，息廉翻。朝，直遥翻。〕然上每见之，恩礼益隆，朝恩亦以此自安。皇甫温至京师，元载留之未遣，因与温及周皓密谋诛朝恩。〔考异曰：邠志曰：「五年春，诏以寒食召郭公，丰年令节，思兴大臣为乐。时欲诛朝恩，因喻郭公『朔方一军，有社稷劳，宜以功卒数千人入朝，朕因宴尝，得以相识。』一月，郭公以组甲三千人入觐。鱼朝恩请公游章敬寺，公许之。丞相元公意其相得，使讽邠吏请公无往，邠吏自中书驰告郭公曰：『军容将不利于公，』亦告诸将。须臾，朝恩使至，郭将行，士之衷甲请从者三百人，愿备非常。郭公怒曰：『我大臣也，彼非有密旨，安敢害我！若天子之命，尔曹胡为！』独与僮仆十数人赴之。朝恩候之，惊曰：『何车骑之省也！』公以所闻对，且曰『恐劳思虑耳！』军容抚胸捧手，呜咽雪涕曰：『非公长者，得无疑乎！』按汾阳家传，子仪五月入朝，七月至邠州。或是四年正月入朝时事。于时未有诛朝恩之谋。今不取。家传曰：「三月，公上言朝恩潜结周智光为外应，久掌禁兵，若不早图，祸将作矣。」亦不取。〕即定计，载白上。上曰：「善图之，勿反受祸！」

     三月，癸酉，寒食，〔荆楚岁时记：冬至后一百四日、一百五日、一百六日断火，谓之寒食。初学记曰：琴操：晋文公与介子绥俱亡，文公复国，子绥无所得，作龙蛇之歌而隐。文公求之，不肯出，乃燔左右木，子绥抱木而死。文公哀之，令人五月五日不得举火。及周举移书、魏武明罚令、陆翙邺中记，并云寒食断火起于子推。琴操所云子绥，即推也。又云五月五日，与今有异，皆因流俗所传。按左传及史记并无子推被焚之事。然周书司烜氏，仲春以木铎徇火禁于国中。注云：为季春将出火也。今寒食，准节气是仲春之末。清明是三月之初。然则禁火并周制也。〕上置酒宴贵近于禁中，载守中书省。宴罢，朝恩将还营，上留之议事，因责其异图。朝恩自辩，语颇悖慢，皓与左右擒而缢杀之，〔载，祖亥翻，又如字。朝，直遥翻。还，从宣翻，又音如字。悖，蒲妹翻，又蒲没翻。缢，于赐翻，又于计翻。考异曰：实录：「是日，初诏罢朝恩观军容等使，更加实封，留于禁中。朝恩即奉诏，知负恩，乃自缢。」又曰：「载遣腹心京兆尹崔昭等候朝恩出处。会寒食，宴近臣，朝恩入谒，有诏留之，朝恩乃惧，言颇悖戾。上以旧勋矜贷，不加严刑，朝恩遂自缢。」新传曰：「载用左常恃崔昭尹京兆，厚以财结其党皇甫温、周皓。」按实录，去年十月乙卯，孟皞为京兆尹，今年三月辛卯为左常侍，未尝言崔昭为京兆也。奉诏自缢，殆非其实。新传云，「周皓与左右擒缢之。」今从之。〕外无知者。上下诏，罢朝恩观军容等使，内侍监如故。诈云「朝恩受诏乃自缢」，以尸还其家，赐钱六百万以葬。

     丁丑，加刘希暹、王驾鹤御史中丞，以慰安北军之心。丙戍，赦京畿系囚，命尽释朝恩党与，且曰：「北军将士，皆朕爪牙，并宜仍旧。〔使，疏吏翻。暹，息廉翻。将，即亮翻。〕朕今亲御禁旅，勿有忧惧。」

     已丑，罢度支使及关内等道转运、常平、盐铁使，其度支事委宰相领之。〔度，徒洛翻。相，息亮翻。〕

     敕皇甫温还镇于陕。〔即诛鱼朝恩，不复以温镇凤翔。陕，失冉翻。〕

     元载即诛鱼恩，上宠任益厚，载遂志气骄溢；每众中大言，自谓有文武才略，古今莫及，弄权舞智，政以贿成，僭侈无度。吏部侍郎杨绾，典选平允，〔选，须绢翻。〕性介直，不附载；岭南节度使徐浩，贪而佞，倾南方珍货以贿载。载〔【章：十二行本「载」上有「辛卯」二字；乙十一行本同；张校同；退斋校同。】〕以绾为国子祭酒，引浩代之。浩，越州人也。载有丈人自宣州来，〔据颜师古汉书音义：丈人，尊老之称，盖父执也。载，祖亥翻，又如字。使，疏吏翻。〕后载求官，载度其人不足任事，〔度，徒洛翻。〕但赠河北一书而遣之。丈人不悦，行至幽州，私发书视之，书无一言，惟署名而已。丈人大怒，不得已试谒院僚，〔院僚，使院僚属也。〔判官闻有载书，大惊，〔判官，节度判官。〕立白节度使，遣大校以箱受书，馆之上舍，〔校，户教翻。馆，工唤翻。〕留宴数日，辞绢千匹。其威权动人如此。

     夏，四月，庚子，湖南兵马使臧玠杀观察使崔灌；澧州刺史杨子琳起兵讨之，取赂而还。〔澧，音礼。杨子琳自峡州迁澧州。还，从宣翻，又音如字。〕

     泾原节度使马璘屡诉本镇荒残，无以赡军，〔璘，离珍翻。〕上讽李抱玉以郑、颍二州让之；乙巳，以璘兼郑颍节度使。

     庚申，王缙自太原入朝。〔缙，音晋。朝，直遥翻。〕

     癸未，以左羽林大将军辛京杲为湖南观察使。

     荆南节度仗卫伯玉遭母丧，六月，戊戍，以殿中监王昂代之。伯玉讽大将杨鉥等拒昂留己；〔鉥，十律翻。〕甲寅，诏起复伯玉镇荆南如故。

     秋，七月，京畿饥，〔唐以京兆、同、华、商、邠、岐为京畿。〕米斗千钱。

     刘希暹内常自疑，〔希暹党附鱼朝恩，朝恩死，故常自疑。暹，昔廉翻。〕有不逊语，王驾鹤以闻。九月，辛未，赐希暹死。

     吐蕃寇永寿。〔吐，从暾入声。永寿县，古豳地，汉为漆县；唐武德分新平置永寿。〕

     冬，十一月，郭子仪入朝。〔郭子仪自邠入朝。〕

     上悉知元载所为，以其任政日久，欲全始终，因独见，深戒之；载犹不悛，上由是稍恶之。〔载，祖亥翻，又音如字。见，贤遍翻。恶，乌路翻。〕

     载以李泌有宠于上，忌之，言「泌常与亲故宴于北军，与鱼朝恩亲善，宜知其谋。」上曰：「北军，泌之故吏也，〔李泌从肃宗自灵武至凤翔，军谋大事，泌皆预决，故言北军将校皆其故吏。泌，毘必翻。〕故朕使之就见亲故。朝恩之诛，泌亦预谋，卿勿以为疑。」载与其党攻之不已；会江西观察使魏才游求参佐，上谓泌曰：「元载不容卿，朕今匿卿于魏少游所。〔少，诗照翻。〕俟朕决意除载，当有信报卿，可束装来。」乃以泌为江西判官，〔江西观察判官。〕且属少游使善待之。〔属，之欲翻。〕

     六年〔（辛亥、七七一）〕

     春，二月，壬寅，河西、陇右、山南西道副元帅兼泽潞、山南西道节度使李抱玉上言：〔帅，所类翻。使，疏吏翻。上，时两翻。〕「凡所掌之兵，当自训练。今自河、陇达于扶、文，绵亘二千余里，抚御至难。若吐蕃道岷、陇〔【章：十二行本「蕃」下有「两」字，「道」下无「岷陇」二字；乙十一行本同。】〕俱下〔吐，从暾入声。言蕃兵入寇，分道向岷、陇二州而下。〕臣保固汧、陇则不救梁、岷，进兵扶、文则寇逼关辅，首尾不赡，进退无从。愿更择能臣，委以山南，使臣得专备陇坻。」诏许之。〔汧，口坚翻。坻，音底。〕

     郭子仪还邠州。〔还，从宣翻，又音如字。〕

     岭南蛮酋梁崇牵自称平南十道大都统，据容州，〔酋，慈由翻。统，他综翻，俗音从上声。容州治普宁县，汉合浦县地，今州西有容山而名。〕与西原蛮张侯、夏永等连兵攻陷城邑，前容管经略使元结等皆寄治苍梧。〔容管领辩、白、牢、钦、禺、汤、瀼、岩、古等州，在桂管西南。武德四年，分静州之苍梧、豪静置梧州。酋，慈由翻。〕经略使王翃至藤州，〔翃，户宏翻。〕以私财募兵，不数月，斩贼帅欧阳珪，驰诣广州，见节度使李勉，请兵以复容州；〔岭南节度使治广州，兼统五管，故诣之请兵。帅，所类翻。〕勉以为难，翃曰：「大夫如未暇出兵，但乞移牒诸州，扬言出千兵为援，冀藉声势，亦可成功。」勉从之。翃乃与义州刺史陈仁璀、〔宋白曰：义州，即汉苍梧郡猛陵县地，隋为永熙郡永业县。唐武德四年，于此置南义州，天宝改为连城郡，干元后为义州。璀，七罪翻。〕藤州刺史李晓庭等结盟讨贼。〔藤州，治镡县，汉之猛陵县也。〕翃募得三千余人，破贼数万众；攻容州，拔之，擒梁崇牵，前后大小百余战，尽复容州故地。分命诸将袭西原蛮，〔新书：西原蛮，居广、容之南，邕、桂之西，北接道州、武冈，依阻峒穴，绵地数千里。将，即亮翻。〕复郁林等诸州。

     先是，番禺贼帅冯崇道，〔先，昔荐翻。番禺，汉县，唐带广州。番山在州东三百步，禺山在北一里，因以名县。番，音潘。〕桂州叛将朱济时，皆据险为乱，陷十余州，官军讨之，连年不克；李勉遣其将李观与翃并力攻讨，悉斩之，〔观，古玩翻。〕三月，五岭皆平。

     河北旱，米斗千钱。

     夏，四月，己未，澧州刺史杨子琳入朝，上优接之，赐名猷。〔澧，音礼。朝，直遥翻。〕

     庚申，以典内董秀为内常侍。〔唐百官志：太子内坊局令，从五品下。初，内坊隶东宫，开元二十七年，隶内侍省为局，改典内曰令，置丞，掌坊事及导客。内常侍，正五品下。〕

     吐蕃请和；庚辰，遣兼御史大夫吴损使于吐蕃。〔吐，从暾入声。使，疏吏翻。〕

     成都司录李少良上书言元载奸赃阴事，〔少，始照翻。上，时掌翻。载，祖亥翻，又如字。〕上置少良于客省。少良以上语告友人韦颂，殿中侍御史陆珽以告载，载奏之。上怒，下少良、颂、珽御史台狱。御史奏少良、颂、珽凶险比周，离间君臣，〔下，遐驾翻。少，时照翻。珽，他顶翻。比，毗至翻。间，古苋翻。〕五月，戊申，敕付京兆，皆杖死。

     秋，七月，丙午，元载奏，凡别敕除文、武六品下官，乞令吏部、兵部无得检勘，从之。时载所奏拟多不遵法度，恐为有司所驳故也。〔载，祖亥翻，又音如字。驳，比角翻。〕

     八月，丁卯，淮西节度使李忠臣将兵二千屯奉天防秋。〔使，疏吏翻。将，即亮翻。秋高马肥，吐蕃数入寇，唐岁调关东之兵屯京西以防之，谓之防秋。〕

     上益厌元载所为，思得士大夫之不阿附者为腹心，渐收载权。丙子，内出制书，以浙西观察使李栖筠为御史大夫，宰相不知，载由是稍绌。〔相，昔亮翻。绌，敕律翻。〕

     九月，吐蕃下青石岭，军于那城；〔青石岭，在原州西。那城，即汉朝那，故城在原州花石川。吐，从暾入声。〕郭子仪使谕之，明日，引退。

     是岁，以尚书右丞韩滉为户部侍郎、判度支。自兵兴以来，所在赋庶度，〔尚，辰羊翻。度，徒洛翻。敛，力赡翻。〕仓库出入无法，国用虚。滉为人廉勤，精于簿领，作赋敛出入之法，〔滉，呼广翻。〕御下严急，吏不敢欺；亦值连岁丰穰，边境无寇，自是仓库蓄积始充。滉，休之子也。〔韩休，开元中为相，有直声，而滉以强干闻。〕

     七年〔（壬子、七七二）〕

     春，正月，甲辰，回纥使者擅出鸿胪寺，〔唐鸿胪寺，在朱雀街西第二街北来第一坊，又北即西内宫城。纥，下没翻。胪，陵奴翻。〕掠人子女；所司禁之，殴击所司，以三百骑犯金光、朱雀门。〔骑，奇计翻。金光门，长安城西面中门；朱雀门，宫城南门也。〕是日，宫门皆闭，上遣中使刘清潭谕之，乃止。〔使，疏吏翻。〕

     三月，郭子仪入朝；丙午，还邠州。

     夏，四月，吐蕃五千骑至灵州，寻退。〔吐，从暾入声。骑，奇计翻。〕

     五月，乙未，赦天下。

     秋，七月，癸巳，回纥又擅出鸿胪寺，〔纥，下没翻。胪，陵如翻。〕逐长安令邵说至含光门街，〔西内宫城之外为皇城，南面三门，西为含光门。说，读曰悦。〕夺其马；说乘他马而去，弗敢争。

     卢龙节度使朱希彩即得位，悖慢朝廷，残虐将卒；孔目官李怀瑗因众怒，伺间杀之。〔使，疏吏翻。悖，蒲妹翻，又蒲没翻。朝，直遥翻。将，即亮翻。伺，相吏翻。间，古苋翻。朱希彩杀李怀仙自立，事见上卷三年。瑗，于绢翻。〕众未知所从；经略副使朱泚营于城北，其弟滔将牙内兵，潜使百余人于众中大言曰：「节度使非朱副使不可；」众皆从之。泚遂权知留后，遣使言状。〔泚，且礼翻，又音此。将，即亮翻。〕冬，十月，辛未，以泚为检校左常侍、幽州、卢龙节度使。〔左常侍，左散骑常侍也。〕

     十二月，辛未，置永平军于滑州。

     八年〔（癸丑、七七三）〕

     春，正月，昭义节度使、相州刺史薛嵩薨。子平，年十二，将士胁以为帅，平伪许之；即而让其叔父崿，〔相，昔亮翻。帅，所类翻。崿，五各翻。〕夜奉父丧、逃归乡里。壬午，制以崿知留后。

     二月，壬申，永平节度使令狐彰薨。彰承离乱之后，治军劝农，府廪充实。〔治，直之翻。〕时藩镇率皆跋扈，独彰贡赋未尝阙；岁遣兵三千诣京西防秋，自赍粮食，道路供馈皆不受，所过秋毫不犯。疾亟，召掌书记高阳齐映，〔高阳，汉县，属涿郡，唐属瀛州。〕与谋后事，映劝彰请代人，遣子归私第；彰从之，遗表称；「昔鱼朝恩破史朝义，欲掠滑州，臣不听，由是有隙。及朝恩诛，值臣寝疾，以是未得入朝，生死愧负。臣今必不起，仓库畜牧，先已封籍，军中将士，州县官吏，按堵待命。〔将，即亮翻。朝，直遥翻。〕伏见吏部尚书刘晏、工部尚书李勉可委大事，愿速以代臣。臣男建等，今勤归东都私第。」彰薨，将士欲立建，建誓死不从，举家西归。三月，丙子，以李勉为永平节度使。

     吏部侍郎徐浩、薛邕，皆元载、王缙之党；浩妾弟侯莫陈怤为美原尉，〔载，祖亥翻，又音如字。缙，音晋。怤，芳俱翻。咸亭二年，分富平、华原及同州之蒲城，以故土门县置美原县。〕浩属京兆尹杜济虚以知驿奏优，〔奏优者，言邮驿往来，供给车马、薪刍、粮用，皆无阙乏，优于余县也。属，之欲翻。〕又属邕拟长安尉。怤参台，御史大夫李栖筠劾奏其状，〔筠，俞轮翻。劾，户盖翻，又户得翻。〕敕礼部侍郎万年于劭等按之。劭奏邕罪在赦前，应原除，上怒。夏，五月，乙酉，贬浩明州别驾，邕歙州刺史；丙戍，贬济杭州刺史，邵桂州长史，朝廷稍肃。〔明州，京师东南四千一百里。歙州，，京师东南三千六百六十七里。杭州，京师东南三千五百五十六里。桂州，京师水陆路四千七百六十里。歙，音摄。杭，户刚翻。长，知两翻。考异曰：实录云：「侯莫陈怤为美原尉。」旧李栖筠传云：「华原尉侯莫陈怤，以主邮传优，改长安尉。」又曰：「栖筠劾奏浩等，上依违未决。属月蚀，上问其故。对曰『臣闻日蚀修德，月蚀修刑，今诬上行私之罪未理，此天所以儆戒于明圣。』由是感寤，坐怤者皆贬谪。自此朝纲益振，百度肃然。」按己丑月乃食，于时未也。今不取。

     辛卯，郑王邈薨，赠昭靖太子。〔邈，上次子也。〕

     回纥自干元以来，岁求和市，每一马易四十缣，动至数万匹，马皆驽脊无用；朝廷苦之，所市多不能尽其数，回纥待遣、继至者常不绝于鸿胪。至是，上欲悦其意，命尽市之。秋，七月，辛丑，回纥辞归，载赐遗及马价，共享车千余乘。〔遗，惟季翻。乘，承正翻。〕

     八月，己未，吐蕃六万寇灵武，践秋稼而去。〔考异曰：汾阳家：「八月，吐蕃五千骑至灵州南七级渠，公遣温儒雅、从政等连兵救之。九月，大破之。』今从实录。

     辛未，幽州节度使朱泚遣弟滔将五千精骑诣泾州防秋。自安禄山反，幽州兵未常为用，滔至，上大喜，劳赐甚厚。〔劳，力到翻。〕

     九月，壬午，循州刺史哥舒晃杀岭南节度使吕崇贲，据岭南反。

     癸未，晋州男子郇模，〔郇，须伦翻；古国名，后世以国为姓。〕以麻辫发，持竹筐苇席，哭于东市。人问其故，对曰：「愿献三十字，一字为一事；若言无所取，请以席裹尸，贮筐中，弃于野。」京兆以闻。上召见，赐新衣，馆于客省。〔时于古银台门置客省，或四方奏计未遣者、上书言事忤旨者及蕃客禾报者，皆馆于其中，常数百人。馆，古玩翻。〕其言「团」者，请罢诸州团练使也；「监」者，请罢诸道监军使也。〔监，古衔翻。〕

     魏博节度使田承嗣为安、史父子立祠堂，谓之四圣，〔为，于伪翻。〕且求为相；上令内侍孙知古因奉使讽令毁之。冬，十月，甲辰，加承嗣同平章事以褒之。

     灵州破吐蕃万余众。吐蕃众十万寇泾、邠、郭子仪遣朔方兵马使浑瑊将步骑五千拒之。庚申，战于宜禄。〔宋白曰：宜禄，本汉鹑觚县地，后魏熙平二年，分鹑觚县置东盘县，废帝元年，以县南临宜禄川，改为宜禄县。九域志：宜禄在邠州西六十里。考异曰：实录作「甲午」，盖奏到之日也。邠志云「十八日」，与唐历合。今从之。」瑊登黄萯原，〔萯，音倍。黄萯，草名。盖其地多黄萯草，因以名原。〕望虏，〔句断。〕命据险布拒马以备其驰突。宿将史抗、温儒雅等意轻瑊，不用其命；瑊召使击虏，则已醉矣；见拒马，曰：「野战，鸟用此为！」命撤之。叱骑兵冲虏陈，不能入而返；〔陈，读曰阵。〕虏蹑而乘之，官军大败，士卒死者什七八，居民为吐蕃所掠千余人。

     甲子，马璘与吐蕃战于盐仓，又败。〔盐仓，在泾州城西。考异曰：邠志曰：「十月，西戎寇邠，泾原节度使马公袭之，郭公使其将浑瑊率步骑五千为之掎角。十八日，师登黄萯原，望见吐蕃，瑊急引其众前据乘险，仍设拒马枪以遏驰突之势。史抗、温儒雅等宿将五六人任气自负，轻侮都将，置酒高饮；瑊使召之，至，则皆醉矣。见拒马枪，曰：『野地见贼须击，设此何为！』命去之。戎众即陈，抗等叱马军使驰贼，及回，自冲其军，吐蕃蹑背而入，我师大败，卒之不死者什二三。」汾阳家传：「十月，吐蕃四节度历泾川，过阁川南，于渭河合军，公遗浑瑊等前后相接以待之。二十四日，大战于长武城，我师败绩。瑊等突出，乃免。」唐历：「十八日，吐蕃寇邠州，瑊与战于宜禄，官军大败。二十二日，马璘出兵击之，又败。二十七日己巳，璘遣军斫吐蕃营，破之。二十八日庚午，诏追诸道兵屯西郊。十一月一日，吐蕃退。」段公别传曰：「八年冬十月二十三日，犬戎入寇，大战于盐仓，我军与朔方兵马使浑瑊之众供力齐攻，防秋诸军望贼而退，于是我师不利。」今日从邠志、唐历、段公家传。事从实录、旧传，兼采诸书。〕璘为虏所隔，逮暮未还，泾原兵马使焦令谌等与败卒争门而入。或劝行军司马段秀实乘城拒守，秀实曰：「大帅未知所在，当前击虏，岂得苟自全乎！」召令谌等让之曰：「军法，失大将，麾下皆死。诸君忘其死邪！」令谌等惶惧拜请命。〔帅，所类翻。将，即亮翻。〕秀实乃发城中兵未战者悉出，陈于东原，〔陈，读曰阵。〕且收散兵，为将力战状。吐蕃畏之，稍却。即夜，璘乃得还。

     郭子仪召诸将谋曰：「败军之罪在我，不在诸将。然朔方兵精闻天下，〔闻，音问。〕今为虏败，何策可以雪耻﹖」〔败，补卖翻。〕莫对。浑瑊曰：「败军之将，不当复预议。〔复，扶又翻；下同〕然愿一言今日之事，惟理瑊罪，〔理，治也。〕不则再见任。」〔不，读曰否。〕子仪赦其罪，使将兵趣朝那。虏即破官军，欲攘汧、陇。盐州刺史李国臣曰：「虏乘胜必犯郊畿，我掎其后，虏必返顾。」乃引兵趣秦原，〔括地志曰：秦州清水县有秦亭、秦谷，非子所封地也。趣，七喻翻。〕鸣鼓而西。虏闻之，至百城，返，〔百城，即泾州灵台县之百里城。〕浑瑊邀之于隘，尽复得其所掠；马璘亦出精兵袭虏辎重于潘原，〔重，直用翻。〕杀数千人，虏遂遁去。

     乙丑，以江西观察使路嗣恭〔【章：十二行本「恭」下有「兼岭南节度使」六字；乙十一行本同。】〕讨哥舒晃。

     初，元载尝为西州刺史，知河西、陇右山川形势。是时，吐蕃数为寇，〔数，所角翻。〕载言于上曰：「四镇、北庭即治泾州，无险要可守。陇山高峻，南连秦岭，〔秦岭，即商岭。〕北抵大河。今国家西境尽潘原，而吐蕃戍摧沙堡，原州居其中间，当陇山之口，其西皆监牧故地。草肥水美，平凉在其东，〔唐原州治古高平，当陇道之要。汉光武取陇右，先降高峻而后可以蹙隗嚣。赫连勃勃据高平，乘高以窥陇东、岭北，得以病姚兴，诚要害之地也。平凉县属原州，西南即陇山之六盘关。〕独耕一县，可给军食，故垒尚存，吐蕃弃而不居。每岁盛夏，吐蕃畜牧青海，去塞甚远，若乘间筑之，〔间，古苋翻。〕二旬可毕。移京西军戍原州，移郭子仪军戍泾州，为之根本，分兵守石门、木峡，〔原州西南有木峡关。州境又有石门关。〕渐开陇右，进达安西，据吐蕃腹心，则朝廷可高枕矣。」并图地形献之，密遣人出陇山商度功用。〔枕，职任翻。度，徒洛翻。〕会汴宋节度使田神功入朝，上问之，对曰：「行军料敌，宿将所难，陛下奈何用一书生语，欲举国从之乎！」载寻得罪，事遂寝。〔为后杨炎复议城原张本。〕

     有司以回纥赤心马多，请市千匹。郭子仪以为如此，逆其意太甚，自请输一岁俸为国市之。〔为，于伪翻。〕上不许。十一月，戊子，命市六千匹。

