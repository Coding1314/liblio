卷第二百三十四【唐纪五十】起玄黓涒滩（壬申），尽阏逢淹茂（甲戌）五月，凡二年有奇。

     德宗神武圣文皇帝九

     贞元八年〔（壬申、七九二）〕

     春，二月，壬寅，执梦，数其罪而斩之；〔数，所具翻，又所主翻。〕云南之路始通。

     三月，丁丑，山南东道节度使曹成王皋薨。〔使，疏吏翻。皋谥曰成。薨，呼肱翻。〕

     宣武节度使刘玄佐有威略，每李纳使至，玄佐厚结之，故常得其阴事，先为之备；纳惮之。〔孙子五间，有因间。因间者，因其乡人而用之。张预注云：因敌国人，知其底里，就而用之，可使伺候也。刘玄佐之制李纳，正用此术。〕其母虽贵，日织绢一匹，谓玄佐曰：「汝本寒微，天子富贵汝至此，必以死报之。」故玄佐使终不失臣节。〔史言玄佐忠顺，母教也。此言盖本之刘氏母墓志。唐人志墓，不无溢美者。然此等言，有益于世教。〕庚午，玄佐薨。

     山南东道节度判官李实知留后事，性刻薄，裁损军士衣食。鼓角将杨清潭帅众作乱，〔将，即亮翻。鼓角将，掌军中鼓角者也。帅，读曰率。〕夜，焚掠城中，独不犯曹王皋；〔曹王皋之家，盖已出次外馆，不居使宅。〕实踰城走免。明旦，都将徐城缒城而入，〔缒，驰伪翻。〕号令禁遏，然后止；收清潭等六人斩之。实归京师，以为司农少卿。〔少，诗照翻。〕实，元庆之玄孙也。〔道王玄庆，高祖之子。〕丙子，以荆南节度使樊泽为山南东道节度使。

     初，窦参为度支转运使，〔度，徒洛翻。使，疏吏翻。〕班宏副之。参许宏，俟一岁以使职归之，岁余，参无归意；宏怒。司农少卿张滂．宏所荐也，少，始照翻。滂普郎翻。参欲使滂分主江、淮盐铁，宏不可；滂知之，亦怨宏。及参为上所疏，乃让度支使于宏，又不欲利权专归于宏，乃荐滂于上；〔【章：乙十六行本「上」下有「以宏判度支」五字；乙十一行本同；孔本同；退斋校同。】〕以滂为户部侍郎、盐铁转运使，乃隶于宏以悦之。

     窦参阴狡而愎，狡，古巧翻。〕恃权而贪，每迁除，多与族子给事中申议之。申招权授赂，时人谓之「喜鹊」。〔窦参每迁除朝士，先与申议，申因先报其人，以朝权纳赂。时谓之喜鹊者，以人家有喜事，鹊必先噪于门庭以报之也。〕上颇闻之，谓参曰：「申必为卿累，累，良瑞翻。〕宜出之以息物议。」参在三保其无他，申亦不悛。〔悛，丑缘翻。〕佐金吾大将军虢王则之，巨之子也，〔虢王巨，肃宗上元二年为段子璋所杀。〕与申善，左谏议大夫、知制诰吴通玄与陆贽不謟，窦申恐贽进用，阴与通玄、则之作磅书以倾贽；上皆察知其状。夏，四月，丁亥，贬则之招州司马，〔招州，汉荔浦县地，属苍梧郡，晋置平乐县，属始安郡，武德四年置乐州，贞观八年改曰招州。宋白曰：郡北有招山冈潭，因山冈为名。旧志：招州至京师四千四百三十六里。〕通玄泉州司马，〔隋置泉州，治闽县，南安、甫田县属焉。武后圣历二年分泉州之南安、甫田、龙溪置武荣州，景云二年改武荣为泉州，而闽之泉州改为闽州，开元十三年又改闽州为福州。旧志：泉州，京师东南六千二百一十六里。〕申道州司马；寻赐通玄死。

     刘玄佐之丧，将佐匿之，称疾请代，上亦为之隐，〔将，即亮翻。为，于伪翻。〕遣使以陕虢观察使吴凑为代可乎﹖」监军孟介、行军司马卢瑗皆以为便，然后除之。〔陕，失冉翻。监，古衔翻。瑗，于眷翻。〕凑行至汜水，汜，音祀。汜水县，本属郑州，时属孟州。〕玄佐之柩将发，军中请备仪仗，瑗不许，又令留器用以俟新使；将士怒。玄佐之婿及亲兵皆被甲，拥玄佐之子士宁释衰绖，登重榻，被，皮义翻。衰，仓回翻。重，直龙翻。〕自严：「自」改「尊」。】〕为留后。执城将曹金岸、〔城将，使之领兵巡视城堞，晨夕警逻。〕浚仪令李迈，曰：「尔皆请吴凑者！」遂呙之；〔呙，古瓦翻。〕卢瑗逃免。士宁以财赏将士，劫孟介以请于朝。上以问宰相，窦参曰：「令汴人指李纳以邀制命，不许，将合于纳。」庚寅，以士宁为宣武节度使。〔考异曰：实录：「士宁位未定，遣使通王武俊、刘济、田绪；以士宁未受诏有国，使皆留之。」旧传云：「以士宁未受诏于国，皆留之。」新传云：「诸镇不直之，皆执其使。」然则旧传是也。〕士宁疑宋州刺史翟良佐不附己，〔翟，直格翻。〕托言巡腐，至宋州，以都知兵马使刘逸准代之之。〔考异曰：韩愈集作「逸淮」。今从旧传〕逸准，正臣之子也。刘正臣，肃宗至德初为平卢节度使。〕

     乙未，贬中书侍郎、同平章事窦参为郴州别驾，〔旧志：郴州，京师南三千三百里。郴，丑林翻。考异曰：柳珵上清传曰：「贞元壬申岁春三月，相国窦公居光福里第，月夜闲步于中庭。有常所宠清衣上清者，乃曰：『今欲启事，即须到堂前，方敢言之。』窦公亟上堂。上清曰『庭树上有人，恐惊郎，请谨避之。』窦公曰：『陆赘久欲倾夺吾权位，今有人在庭树上，吾祸将至。且此事奏与不奏，皆受祸，必窜死于道路。汝在辈流中不可多得，吾身死家破，汝定为宫婢。圣君若顾问，善为我辞焉。』上清泣曰：『诚如是，死生以之。』窦公下阶大呼曰：『树上君子，应是陆贽使来，能全老夫性命敢不厚报。』树上应声而下，乃衣衰粗者之。曰：『家有大丧，贫甚，不办丧礼，伏知相公推心济物，所以卜夜而来，幸相公无怪。』公曰：『某罄所有，堂封绢千匹而已。方拟修私庙，今且缀赠可乎！』缞者拜谢。窦公答之如礼。又曰：『便辞相公，请左右赍所赐绢掷于墙外。某先于街中俟之。』窦公依其请，命仆使侦其绝踪，旦，方敢归寝。翌日，执金吾先奏其事，窦公得次又奏之。德宗厉生曰：『卿交通节将，蓄养侠刺，位崇台鼎，更欲何求！』窦公顿首曰：『臣起自刀笔小才，官以至贵，皆陛下奖拔，实不由人。今不幸至此，抑乃仇家所为而！陛下忽震雷霆之怒，臣便合万死。』中使下殿宣曰：『卿且归私第，待候进止。』越月，贬郴州别驾。会宣武节度使刘士宁通好于郴州，廉使条疏上闻。德宗曰：『交通节将，信而有征。』流窦公于驩州，没入家资，一簪不着。身竟未达流所，诏自尽。上清果隶名掖庭。后数年，以善应对，能煎茶，数得在帝左右。德宗谓曰：『宫掖间人数不少，汝了事，从何得至此﹖』上清对曰：『妾本故宰相窦参家女奴，窦某妻早亡，故妾得陪扫洒。及窦某家破，幸得填宫。既侍龙颜，如在天上。』德宗曰：『窦某罪不止养刺侠，亦甚有赃污。前时纳官银器至多。』上清流涕而言：『窦某自御史中丞历度支、户部、盐铁三使，至宰相，首尾六年，月入数十万，前后非时赏赐亦不知纪极。乃者郴州所送纳官银物，皆是恩赐。当部录日，妾在郴州，亲见州县希陆贽意指，刮去所进银器上刻作藩镇官衔姓名，诬为赃物。伏起陛下验之。』于是宣索窦某没官银器，覆视其刮字处，皆如上清言。时贞元十二年。德宗又问蓄养侠刺事，上清曰：『本实无，悉是陆贽陷害，使人为之。』德宗怒陆贽曰：『这獠奴，我脱却伊绿衫便与紫衫着，又常唤伊作陆九。我任使窦参方称意次，须教我枉杀却它。乃至权入伊手，其为软弱甚于泥团。』乃下诏雪窦参。时裴延龄探知陆贽恩衰，得恣行媒糱，贽竟谴不回。后上清特赦丹书度为女道士，终嫁为金忠义妻。世以陆贽门生名位多显达者，不敢传说，故此事绝无人知。』信如此说，则参为人所劫，德宗岂得反云「蓄养侠刺」！况陆贽贤相，安肯为此！就使欲陷参，其术故多，岂肯为此儿戏！全不近人情。今不取。〕贬窦申锦州司户。以尚书左丞赵憬、兵部侍郎陆贽并为中书侍郎、同平章事。憬，仁本之曾孙也。〔憬，居永翻。赵仁本见二百一卷高宗咸亨元年。〕

     壬子，吐番寇灵州，陷水口支渠，败营田。〔败，补迈翻。〕诏河东、振武救之，遣神策六军二千戍定远、怀远城；〔怀远县属灵州，后周置，隋五原郡在县界。宋白曰：定远县在灵州东北二百里。〕吐番乃退。

     陆贽请令台省长官各举其属，〔长，知两翻。〕着其名于诏书，异日考其殿最，并以升黜举者。〔殿，丁练翻，所举得人，则升举主以昭进贤之赏；所举非人，则黜举主以昭失举之罚。〕五月，戊辰，诏行贽议。

     未几，或言于上曰：「诸司所举皆有情故，或受货赂，不得实才。」上密谕贽：「自今除改，卿宜自择，勿任诸司。」〔诸司，即谓台省长官。〕贽上奏，其略曰：「国朝五品以上，制敕命之，盖宰相商议奏可者也。六品以下则旨授，盖吏部铨材署职，诏旨画闻而不可否者也。〔六品以下告身，皆画「闻」字。〕开元中，起居、遗、补、御史等官，犹并列于选曹。〔言起居郎、舍人、拾遗、补阙及御史，皆由吏部奏拟。选，须绢翻。〕其后悻臣专朝，〔朝，直遥翻。〕舍佥议而重己权，废公举而行私惠，是使周行庶品，〔行，户刚翻；下班行同。〕茍不出时宰之意，则莫致也。」又曰：「宣行以来，纔举十数议其资望，既不愧于班行，考其行能，又未闻于阙败。〔行，下孟翻。〕而议者遽以腾口，上烦圣聪。道之难行，亦可知矣！请使所言之人指陈其状，某人受贿，某举有情，付之有司，核其虚实；谬举者必行其罚，诬善者亦反其辜。〔谓反坐以罪也。〕何必贷其奸赃，不加辩诘，私其公议，不出主名，〔主名，告主之名也。〕使无辜见疑，有罪获纵，枉直同贯，人何赖焉！又，宰相不过数人，岂能徧谙多士！〔谙，乌含翻。〕若令悉命群官，理须展转询访；是则变公举为私荐，易明扬以闇投，〔公私明闇以相形，而文理自见。此作文之法。然「明扬」二字本之虞书，「闇投」二字本之汉书，作文又不可无来处。近世教人为文者类此，文讵止于此而以。〕情故必多，为弊益甚。所以承前命官，罕不涉谤。虽则秉钧不一，或自行情，亦由私访所亲，转为所卖。其弊非远，圣鉴明知。」又曰：「今之宰相则与日台省长官，今之台省长官乃将来之宰相，但是职名暂异，固非行举顿殊。〕行举者，台省长官举之，宰相行之。〕岂有为长官之时则不能举一二属吏，居宰相之位则可择千百具僚；物议悠悠，其惑斯甚。盖尊者领其要，卑者任其详，是以人主择辅臣，辅臣择庶长，〔庶长，庶官之长也。〕庶长择佐僚，将务得人，无易于此。夫求才贵广，考课贵精。往者则天欲收人心，进用不次，〔则天，谓武后也。〕非但人得荐士，亦得自举其才。然而课责既严，进退皆速，是以当代谓知人之明，累朝赖多士之用。」又曰：「则天举用之法伤易而得人，朝，直遥翻。易，以鼓翻。〕陛下慎简之规〔书曰：慎简乃僚。〕太精而失士。」上竟追前诏不行。

     癸酉，平卢节度使李纳薨。军中推其子师古知留后。

     六月，吐番千余骑寇泾州，掠田军千余人而去。〔田军，屯田之军也。〕

     岭南节度使奏：「近日海舶珍异，多就安南市易，欲遣判官就安南收市，乞命中使一人与俱。」上欲从之。陆贽上言，以为：「远国商贩，惟利是求，缓之斯来，张：「缓」作「绥」。】〕扰之则去。广州素为众舶所凑，「舶，音白。」今忽改就安南，若非侵刻过深，则必招携失所，〔携，离也，言所以招携离者失其道也。左传，管仲曰：「招携以礼」。曾不内讼，〔论语，孔子曰：「吾未见能见其过而内自讼者也。注云：讼，犹责也，言人有过莫能自责。〕更荡伤心〔记月令：毋或作为淫巧以荡上心。注：荡，谓动摇之也。〕况岭南、安南，莫非王土，中使、外使，悉是王臣，岂必信岭南而绝安南，重中使以轻外使。所奏望寝不行。」

     秋，七月，甲寅朔，户部上书判度支班宏薨。〔尚，辰羊翻。度，徙洛翻。薨，呼肱翻。〕陆贽请以前湖南观察使李巽权判度支，上许之。既而复欲用司农少卿裴延龄，〔使，疏吏翻。度，徙洛翻。复，扶又翻，又音如字。少，诗照翻。〕贽上言，以为：「今之度支，准平万货，〔上，时掌翻。〕刻吝则生患，宽假容奸。延龄诞妄小人，用之交骇物听。尸禄之责，固宜及于微臣；知人之明，亦恐伤于圣鉴。」上不从。己未，以延龄判度支事。〔为裴延龄谮贽张本。〕

     河南、北、江、淮、荆、襄、陈、许等四十余州大水，溺死者二万余人，陆贽请遣使赈抚。上曰：「闻所损殊少，〔溺，奴狄翻。少，诗沼翻。〕即议优恤，恐生奸欺。」贽上奏，其略曰：「流俗之弊，多徇谄谀，揣所悦意则侈其言，度所恶闻则小其事，〔揣，初委翻。度，徙洛翻。恶，乌路翻。〕制备失所，恒病于斯。」〔制备，谓随事为之制而豫备也。恒，户登翻。〕又曰：「所费者财用，所收者人心，茍不失人，何忧乏用！」上许为遣使，〔为，于伪翻。〕而曰：「淮西贡赋既阙，不必遣使。」贽复上奏，〔复，扶又翻。〕以为：「陛下息师含垢，宥彼渠魁，〔渠大也。魁，率也。〕惟兹下人，所宜矜恤。昔秦、晋雠敌，穆公犹救其饥，〔左传：晋饥，秦输之栗。秦饥，晋必之籴；穆公阀晋，执惠公。而晋又饥，穆公复饩之栗，曰：「吾怨其君而矜其民。」〕况帝王怀柔万邦，唯德与义，宁人负我，无我负人。」〔反曹操之言，则有帝王气象。〕八月，遣中书舍人京兆奚陟等宣抚诸道水灾。

     以前青州刺使李师古为平卢节度使。

     韦皋攻〔【章：乙十六行本「攻」下有「吐翻」二字；乙十一行本同；孔本同；张教同；退斋教同。维州，〔代宗广德元年，维州没于吐翻。〕获其大将论赞热。

     陆贽上言，以边储不胆，由措置失当，〔当，丁浪翻。〕蓄敛乖宜，其略曰：「所谓措置失当者，戍卒不隶于守臣，守臣不总于元帅。至有一城之将，一旅之兵，各降中使监临，监，古衔翻。〕皆承别诏诿任。分镇亘千里之地，莫相率从；缘边列十万之师，不设谋主。每有寇至，方从中覆，比蒙征发赴援，比，必利翻，及也。〕寇已获胜罢归。吐蕃之比中国，众寡不敌，工拙不侔然而彼攻有余，我守不足。盖彼之号令由将，而我之节制在朝，〔将，即亮翻。朝，直遥翻。〕彼之兵众合并而我之部分离析故也。〔分，扶问翻。〕所谓蓄敛乖宜者，陛下顷设就军、和籴之法以省运，制与人加倍之价以劝农，此令初行，人皆悦慕。〔此李泌所行之法也，事见〔二百三十二〕卷〔贞元〕二年。〕而有司竞为茍且，专事纤啬，岁稔则不时敛藏，艰食则抑使收籴。遂使豪家、贪吏，反操利权，〔敛，力验翻。操，七刀翻。〕贱取于人以俟公私之乏。又有势要、近亲、羁游之士，委贱籴于军城，取高价于京邑，又多支絺纻充直。〔絺，五之翻。纻，直吕翻。〕穷边寒不可衣，鬻无所售，上既无信于下，下亦以伪应之，度支物估转高，〔度，徙洛翻。估，音古，价也。〕军城谷价转贵。度支以茍售滞货为功利，军城〔【章：乙十六行本「城」作「司」；乙十一行本同；孔本同。以所得加价为羡余。〔羡，弋线翻。〕虽设巡院，转成囊橐。〔元和四年十二月十二日，敕：「远处州使，率情违法，台司无由尽知。转运使、度支悉有巡院，意以访察当道使司及州县，有两税外榷率及违格敕文法等事状报台司。」盖刘晏始置巡院，自江、淮以来达于河、渭，其后遂及缘边诸道亦置之。〕至有空申簿帐，伪指﹖囷，〔囷，区伦翻。囷仓，皆以藏谷；圆日囷，方曰仓。计其数则亿万有余，考其实则百十不足。」

     又曰：「旧制以关中用度之多，岁运东方租米，至有斗钱运斗米之言。习闻见而不达时宜者，则曰：『国之大事，不计费损，虽知劳顿，不可废也。』习近利而不防远患者，则曰：『每至秋成之时，但令畿内和籴，既易集事，〔令，力丁翻。籴，亭历翻。易，以鼓翻。〕又足劝农。』臣以两家之论，互有长短，将制国用，须权轻重。食不足而财有余，则弛于积财而务实仓廪；〔廪，力锦翻。毛晃曰：仓有屋曰廪。〕食有余而财不足，则缓于积食而啬用货泉。近岁关辅履丰，公储委积，〔屡，力注翻。委，于伪翻。积，子智翻。〕足给数年；今夏江、淮水潦，米贵加倍，人多流庸。〔流，谓流徙。庸，谓庸雇。〕关辅以谷贱伤农，宜加价以籴而无钱；江、淮以谷贵而人困，宜减价以粜而无米。〔粜，他吊翻。〕而又运彼所乏，益此所余，斯所谓习见闻而不达时宜者也。今江、淮斗米直百五十钱，运至东渭桥，僦直又曰二百，米糙且陈，〔僦，子就翻。糙，七到翻。米仅剥谷为糙。〕尤为京邑所贱。据市司月估，今之市令司，亦月具物价低昂之数以闻于上。〕米粜三十七钱。耗其九而存其一，以江、淮之米，合运漕之僦直，率一斗为钱三百五十，而京师米价斗止三十七钱，是耗其九而存其一也。〕馁彼人而伤此农，制事若斯，可谓深失矣！兕顷者每年自江、湖、淮、浙运米百一十万斛，至河阴留四十万斛，贮河阴仓，至陕州又留三十万斛，贮太原仓，〔贮，丁吕翻。〕余四十万斛输东渭桥。今河阴、太原仓见米犹有三百二十余万斛，〔见，贤遍翻。〕京兆诸县斗米不过直钱七十，请令来年江、淮止运三十万斛至河阴，河阴、陕州以次运至东渭桥，其江、淮所停运米八十万斛，委转运使每斗取八十钱于水灾州县粜之，以救贫乏，〔粜，他吊翻。〕计得钱六十四万缗，减僦直六十九万缗。请令户部先以二十万缗付京兆，令籴米以补渭桥仓之缺数，渭桥仓，即东渭桥仓。〕斗用百钱以利农人；〔增价以籴则利农。〕以一百二万六千缗付边镇，使籴十万人一年之粮，余十万四千缗以充来年和籴之价。〔籴，徙历翻。〕其江、淮米钱、僦直并委转运使折市绫、绢、絁、棉以输上都，〔折，之舌翻。絁，式支翻。缯之似布者，谓之紬。唐都长安，谓之上都。〕偿先贷户部钱。」

     九月，诏西北边贵籴以实仓储，〔考异曰：实录云：「凡积米三十三万斛。」按陆贽论守备状云：「坐致边储，数逾百万，诸镇收籴，今已向终。」又云：「更经一年，可积十万人三岁之粮矣。」盖实录所言，今年之数，贽状通计来春也。〕边备浸充。

     冬，十一月，壬子朔，日有食之。

     吐番、云南日益相猜，每云南兵至境上，吐番辄亦发兵，声言相应，实为之备。辛酉，韦皋复遗云南王书，〔复，扶又翻。遗，唯季翻。〕欲与共袭吐番，驱之云岭之外，〔云南之地，本汉云南县也，汉属益州郡，后汉分属永昌郡。南中至曰：云南县西高山相连，众山之中，又有山特高大，状如扶风太一，郁然高峻，与云气相连，视之不见其山，故阴冱寒，虽五月盛暑不热，所谓云岭也。〕悉平吐番城堡，独与云南筑大城于境上，置戍相保，永同一家。

     左庶子姜公辅九不迁官，诣陆贽求迁，贽密语之曰：〔语，牛倨翻。〕闻窦相屡奏拟，上不允，〔今人谓圣旨不从所请为不允，习闻唐人之言也。〕有怒公之言。」公辅惧，请为道士。上问其故，公辅不敢泄贽语，以闻参言为对。上怒参归怨于君；己巳，贬公辅为吉州别驾，又遣中使责参。〔姜公辅居猜忌之朝不能安于命义，而由此中窦参之罪，亦陆贽之一言也。考异曰：实录：「初，公辅罢相为左庶子，以忧免，复除右庶子。数私谒窦参，参数奏公辅以他官；上不许，而有怒公辅之言。公辅恐，乃请免官为道士。久之，未报。因开延英奏之，上问其故，公辅对以参言。上晓之，故不已，大怒，贬之，而诏书责参推过于上。」公辅传曰：「陆贽知政事，以有翰林之书，数告贽求官。贽密谓公辅曰：『予常见郴州窦相，言为公奏拟数矣，上旨不允，有怒公之言﹖』公辅恐惧，上疏乞罢官为道士。久之，未报。后又庭奏，德宗问其故，公辅不敢泄贽言，便以参言为对。帝怒，贬公辅为泉州别驾，又遣中使赍诏责参。」贽传曰：「姜公辅奏：『窦参常语臣云，陛下怒臣未已。』德宗怒，再贬参，竟杀之。时议云公辅奏窦参语得之于贽，云参之死，贽有力焉。」按贽请令长官举属吏状云：「亦由私访所亲，转为所卖，其弊非远，圣鉴明知。」此乃解参之与也。及参之死，贽救解甚至。由是观之，贽岂有杀参之意邪！且贽语公辅之时，安知公辅请为道士，及于上前以泄言之罪归参！此乃公辅之意，非贽意也。当时之人，见参、贽有隙，遂以己意猜之。吏官不悦贽者，因归罪于贽耳。今不敢。〕

     庚午，山南西道节度使严震奏败吐番于芳州及黑水堡。〔败，补迈翻。芳州，高宗上元二年已为吐番所陷。郦道元曰：黑水出羌中，西南径黑水城西。其地盖在阴平西北，临洮西南，古沓中之地也。使，疏吏翻。败，补迈翻。堡，音保。〕

     初，李纳以棣蛤俲有盐利，城而据之；又戍德州之南三汊城，以通田绪之路。〔棣，大计翻。蛤，古合翻。俲，康音螺。余按集韵「螺」字下无「俲」字；同韵有「垛」字，音都戈翻，小堆也。俲，恐当作「垛」。汊，楚嫁翻。李纳之阻兵也，李长卿以棣州入朱滔，而蛤俲为纳所据，因城而戍之。其后王武俊败朱滔，得德、棣二州，蛤俲犹为纳戍。纳又于德州南跨河而城守之，谓之三汊，以交魏博，通田绪。〕及李师古袭位，王武俊以其年少，轻之，〔少，诗照翻。〕是月，引兵屯德、棣，将取蛤俲及三汊城；师古遣照镐将兵拒之。上遣中使谕止之，武俊乃还。〔镐，下老翻。将，即亮翻，又音如字。使，疏吏翻。还，从宜宣翻，又音如字。〕

     初，刘怦薨，〔见二百三十二卷贞元元年。怦，普萌翻。薨，呼肱翻。〕刘济在莫州，其母第澭在父侧，以父命召济而以军府授之。〔莫州治鄚县，在幽州南二百八十里。澭，于用翻。〕济以澭为瀛州刺使，〔瀛州，河间郡，幽州巡属大州也，其地在幽州南。〕许他日代己。既而济用其子为副大使，〔河朔三镇及淄青皆以其子为副大使，储帅也。〕澭怨之，擅通表朝庭，遣兵千人防秋。济怒，发兵击澭，破之。〔朝，直遥翻。为刘澭归朝张本。〕

     左神策大将军柏良器，〔唐左、右神策大将军，正二品。史照曰：「柏皇氏，古帝号，后为氏。颛帝师亮父，帝喾师柏超之裔也。〕募才勇之士以贩鬻者，监军窦文场恶之。〔恶，乌路翻。〕会良器妻族饮醉，寓宿宫舍。〔官舍，宫中直宿之舍也。吏言宦官恶柏良器能举其职，因其妻党犯卫禁而文制其罪。〕十二月，丙戍，良器坐左迁又领军。自是宦官始专军政。〔为宦官挟兵权以胁天子张本。右领军，十六卫之一也。时南牙诸卫，具位而已。北军掌禁兵，权重，故良器为左迁。〕

     九年〔（癸酉、七九三）〕

     春，正月，癸卯，初税茶。〔尔雅释本云：槚，苦茶。郭璞注云：树大小似栀子，冬生叶可煮作羹饮。今呼早采者为搽，晚采者为茗，一名荈，蜀人谓之苦茶是也。今通谓之茶。茶、倴声近，故呼之。春中始生嫩叶，蒸焙去苦水，末之，乃可吃，与古所食殊不同也。本草衍义曰：晋温峤上表，贡茶千斤，茗三百斤。郭璞曰：早采为茶，晚采为茗。茗或曰荈，茶叶老者也。古人谓其芽为雀舌、麦颗，其言至嫩也。又有新芽，一发便长寸余，微粗如针。惟芽长为上品，其根干土力皆有余故也。如雀舌、麦颗，又下品，前人未尽识。史言税茶始此，遂开利孔。〕凡州、县产茶及茶山外要路，皆估其直，什税一，从盐铁使张滂之请也。滂奏：「去岁水灾减税，用度不足，请税茶以足之。自明年以往，税茶之钱，令所在别贮，俟有水旱，以代民田税。」自是岁收茶税钱四十万缗，未尝以救水旱也。〔榷茶之说，始于赵赞，至张滂而使行。〕

     滂又奏：「奸人销钱为铜器以求赢，请悉禁铜器。铜山听人开采，无得私卖。〕

     二月，甲寅，以义武留后张升云为节度使。

     初，盐州既陷，〔盐州陷见二百三十二卷二年。〕塞外无复保障；吐番常阻绝灵武，侵扰鄜坊。〔既阻绝灵武往来之路，又侵扰鄜坊之民。〕辛酉，诏发兵三万五千人城盐州，〔考异曰：邠志：「八年，诏追张公议筑盐、下二城。张公奏曰：『师之进取，切莫骁将。神策散魏茪者，朔方子弟，武艺冠绝；得茪，足以集事。』上遣之。张公以茪为邠宁马军兵马使。三月，师及诸军赴于五原，去城百里而军。茪独以其骑径至城下，陷城而入，逐吐番，召诸军城之；更引其军西掠境上，往复走望，为师耳目。蕃众距境而不敢入，官军城二郡而归。」白居易乐府盐州注，亦云「贞元壬申岁，特诏城之。」而实录在九年二月。盖去岁诏使城之，今年因命杜彦光等而言之。〕又诏泾原、山南、剑南各发兵深入吐番以分其势，城之二旬而毕；命盐州节度使杜彦光戍之，朔方都虞侯杨朝晟戍木波堡，〔木波堡，在庆州方渠县界。九域志：方渠，宋朝改为通远县，置环州，有木波镇。〕由是灵、〔【章：乙十六行本「灵」下有「武银」二字；乙十一行本同；孔本同；张教同；退斋校同。】〕夏、河西获安。

     上使人谕陆贽，以「要重之事，勿对赵憬陈论，当密封手疏以闻；」又「苗粲以父谮晋卿往年摄政，〔宝应间，连有国忧，晋卿摄冢宰。〕尝有不臣之言，诸子皆与古帝王同名，〔晋卿十子：发、丕、坚垂，与帝王同名。〕今不欲明行斥逐，兄弟亦各除外官，勿使近屯兵之地；」〔近，其靳翻。〕又「卿清慎太过，诸道馈遗，〔遗，唯季翻。〕一皆拒绝，恐事情不通，如鞭跋之类，受亦无伤。」贽上奏，其略曰：「昨臣所奏，惟赵憬得闻，陛下已至劳神，委屈防护。是于心膂之内，尚有形迹之拘，迹同事疏，鲜克以济。〔鲜，息浅翻。〕恐爽无私之德，〔爽，差也。〕且伤不吝之明。」〔书曰：改过不吝。〕又曰：「爵人必于朝，刑人必于市，惟恐众之不，事之不彰。〔记曰：爵人于朝，与众共之；刑人于市，与众弃之。朝，直遥翻。〕君上行之无愧心，兆庶听之无疑议，受赏安之无怍色，当刑居之无怨言，此圣王所以宣明典章，与天下公共者也。凡是谮诉之事，多非信实之言，利于中伤，〔中，竹仲翻。〕惧于公辩。或云岁月已久，不可究寻；或云事体有妨，须为隐忍，〔为，于伪翻。〕或云恶迹未露，宜假他事为名；或云但弃其人，何必明言责辱。词皆近于情理，〔近，其靳翻。〕意实苞于矫诬，伤善售奸，莫斯为甚！若晋卿父子实有大罪，则当公议典宪；若被诬枉，岂令阴受播迁。夫听讼辩谗，必求情辨迹，情见迹着，〔见，贤遍翻。〕辞服理穷，然后加刑罚焉，是以下无冤人，上无谬听。」又曰：「监临受贿，盈尺有刑，〔律，诸监临之官，受所监临财物者，一尺苔四十。诸监临主司受财而枉法者，一尺杖一百。监，古衔翻。〕至于士吏之微，尚当严禁，矧居风化之首，反可通行！〔风化之首，谓宰相者风化之所自出。〕贿道一开，展转滋甚，鞭跋不已，必及金玉。〔跋，与靴同。〕目见可欲，何能自窒于心！〔古语有之，不见可欲，此心不乱。〕已与交私，何能中绝其意！〔谓既受其私馈，则难以绝其私谒。〕是以涓流不绝，溪壑成灾矣。」又曰：「若有所受，有所却，则遇却者疑乎见拒而不通矣；若俱辞不受，则咸知不受者乃其常理，复何嫌阻之有乎！」〔复，扶又翻；下同。〕

     初，窦参恶左司郎中李巽，〔恶，乌路翻。〕出为刺吏。及参贬郴州，巽为湖南观察使。〔郴，丑林翻。〕汴州节度使刘士宁遣参绢五十匹，〔遗，唯季翻。〕巽奏参交结藩镇。上大怒，欲杀参，陆贽以为参罪不至死，上乃止，既而复遣中使谓贽曰：「参交结中外，其意难测，社稷事重，卿速进文书处分。」〔处，昌吕翻。分，扶问翻；下无分同。〕贽上言：「参朝廷大臣，诛之不可无言。昔刘晏之死，罪不明白，至今众议为之愤邑，〔为，于伪翻。〕判臣得以为辞。〔见二百二十六卷建中元年、二年。〕参贪纵之罪，天下共知；至于潜怀异图，事迹暧昧。〔暧，音爱，不明貌。〕若不推鞫，遽加重辟，骇动不细。〔辟，音辟，刑辟。〕窦参于臣无分，〔言无契分之雅。分，扶问翻。〕陛下所知，岂欲营救其人，盖惜典刑不滥。」三月，更贬参驩州司马，男女皆配流。

     上又命理其亲党，〔理，治也。〕贽奏：「罪有首从，法有重轻，〔首，谓为头者。从，谓随从者。为首者重，随从者轻。〕参既蒙宥，亲党亦应末减；况参得罪之初，私党并已连坐，人心久定，请更不问。」从之。上又欲籍其家赀，贽曰：「在法，反逆者尽没其财，赃污者止征所犯，皆须结正施刑，然后收籍。今罪法未详，陛下已存惠贷，若簿录其家，恐以财伤义。」时宦官左右恨参尤深，谤毁不已。参未至驩州，竟赐死于路。窦申杖杀，货财、奴婢悉传送京师。〔传，知恋翻。〕

     海州团练使张升璘，升云之弟，李纳之婿也，以父大祥归于定州，〔海州，东海郡，淄青巡属。璘，离珍翻。婿，西计翻。定州，义武帅治所。子居父丧，再翆而大祥。〕尝于公座骂王武俊，武俊奏之。夏，四月，丁丑，诏削其官，遣中使杖而囚之。〔使，所吏翻。〕定州富庶，武俊常欲之，因是遣兵袭取义丰，掠安喜、无极万余口，徙之德、棣。〔义丰，属定州。安喜县，本定州治所，盖州治徙也。无极，汉古县，因无极山为名，唐属定州。按无极山碑云：「无极山与天地俱生，从上至体，可三里所，立石为体，二丈五尺所。石上青，下黄白色，前正平，可布两大席。」在无极西南三十里。景福二年，以无极县为祁州。棣，大计翻。〕升云闭城自守，屡遣使谢之，乃止。

     上命李师古毁三汊城，〔李纳筑三汊城，见上年。汊，楚嫁翻。〕师古奉诏；然常招聚亡命，有得罪于朝廷者，皆抚而用之。〔朝，直遥翻。〕

     五月，甲辰，以中书侍郎憬为门下侍郎、同平章事；义成节度使贾耽为右仆射，右丞卢迈守本官，并同平章事。迈，翰之族子也。〔憬，居永翻。耽，都含翻。射，寅谢翻。兴元时，卢翰与李勉、刘从一同为相。〕憬疑陆贽恃恩，欲专大权，排己置之门下，〔政事堂在中书省，今憬迁东省，故疑贽排己。又仆射属门下省。〕多称疾不豫事，由是与陆贽有隙。〔为赵憬附裴延龄张本。考异曰：旧憬传曰：「憬与陆贽同知政事，贽恃久在禁庭，特承恩顾，以国政为己任。纔周岁，转憬为门下侍郎，憬由是深衔之，数以目疾请告，不甚当政事，因是不相协。」按憬迁门下犹为宰相，又益以贾耽、卢迈，贽岂得专政！盖憬以此心疑之耳。〕

     陆贽上奏论备边六失，以为：「措置乖方，课责亏度，财匮于兵众，力分于将多，怨生于不均，机失于遥制。〔自措置乖方以下，所谓六失也。上，时掌翻。将，即亮翻；下同。〕

     关东戌卒，不习土风，身苦边荒，心畏戎虏。国家资奉若骄子，姑息如倩人。〔倩，七政翻。〕屈指计归，张颐待哺；或利王师之败，乖扰攘而东溃；或拔弃城镇，摇远近之心。岂惟无益，实亦有损。复有犯刑谪徙者，〔复，扶又翻；下同。〕既是无良之类，且加怀土之情，思乱幸灾，又甚戌卒。可谓措置乖方矣。〔此一失也。〕

     自顷权移于下，柄失于朝，将之号令既鲜克行之于军，国之典常又不能施之于将，〔朝，直遥翻。鲜，息浅翻。将，即亮翻。〕务相遵养，〔遵，率也，言相率以养恶也。〕茍度岁时。欲赏一有功，翻虑无功者反仄；欲罚一有罪，复虑同恶者忧虞。罪以隐忍而不彰，功以嫌疑而不赏，姑息之道，乃至于斯。故使忘身效节者获诮于等夷，诮，才笑翻。〕率众先登者取怨于士卒，偾军蹙国者不怀于愧畏，〔偾，方问翻。〕缓救失期者自以为智能。此义士所以痛心，勇夫所以解体。可谓课责亏度矣。〔此二失也。〕

     虏每入寇，将帅递相推倚，〔帅，所类翻。推，吐雷翻。〕无敢谁何，虚张贼势上闻，则曰兵少不敢。朝庭莫之省察，〔朝，直遥翻。省，悉景翻。〕唯务征发益师，无裨备御之功，重增供亿之弊。〔重，直用翻。〕闾井日耗，征求日繁，以编户顷家、破产之资，兼有司榷盐、税酒之利，〔榷，古岳翻。〕总其所入，岁以事边。可谓财匮于兵众。〔此三失也。〕

     吐蕃举国胜兵之徒，〔胜，因升。胜兵，谓人之才力堪执兵以战者也。〕纔当中国十数大郡而已，动则中国惧其众而不敢抗，静则中国惮其强而不敢侵，厥理何哉﹖良以中国之节制多门，蕃丑之统帅专一故也。〔帅，读曰率。〕夫统帅专一，则人心不分，号令不贰，进退可齐，疾徐如意，机会靡愆，〔愆，违也。〕气势自壮。斯乃以少为众，以弱为强者也。开元、天宝之间，控御西北两蕃，唯朔方、河西、陇右三节度。中兴以来，未遑外讨，抗两蕃者亦朔方、泾原、陇右、河东四节度而已。〔言西北两蕃者，以别奚、契丹两蕃。若开元、天宝以来，西则吐蕃，北则突厥。中兴以来，所谓两蕃，西则吐蕃，北则回纥。〕自顷分朔方之地，建牙拥节者凡三使焉，〔事见二百二十五卷大历十四年。使，疏吏翻。〕其余镇军，数且四十，皆承特诏委寄，各降中贵监临，人得抗衡，莫相禀属。〔监，古衔翻。史照曰：衡，车上横木。抗衡，谓两相抗拒，有若车衡相抗也。余谓衡所以揆平，首尾有所偏重则衡为之低昂，商轻重者所必争也。抗衡者，言无所低昂而平视之也。〕每俟边书告急，方令计会用兵，既无军法下临，惟以客礼相待。〔令，力丁翻。〕夫兵，以气势为用者也；气聚则盛，散则消；势合则威，析则弱。今之边备，势弱气消，可谓力分于将多矣。〔夫，音扶。将，即亮翻。此四失也。〕

     理戎之要，在于练核优劣之科以为衣食等级之制，使能者企及，〔企，去智翻。〕否者息心，虽有厚薄之殊而无觖望之衅。〔觖，古穴翻。〕今穷边之地，长镇之兵，皆百战伤夷之余，终年勤苦之剧，然一粮所给，唯止当身，例为妻子所分，常有冻馁之色。而关东戍卒，怯于应敌，懈于服劳，一粮所颁，厚踰数等。又有素非禁旅，本是边军，将校诡为媚词，因请遥隶神策，不离旧所，〔当，丁浪翻。懈，俱卖翻。离，去智翻。〕唯改旧〔【章：乙十六行本「旧」作「虚」；乙十一行本同；孔本同；张校同；退斋校同。】〕名，其于廪赐之饶，遂有三倍之益。夫事业未异而给养有殊，茍未忘怀孰，能无愠！可谓怨生于不均矣。〔愠，于问翻。此五失也。〕

     凡欲选任将帅，必先考察行能，〔将，即亮翻。帅，所类翻。行，下孟翻。〕可者遣之，不可者退之，疑者不使，使者不疑，故将在军，君命有所不受。〔此孙子兵法之言。〕自顷边军去就，裁断多出宸衷，〔断，丁乱翻。〕选置戎民，先求易制，〔易，以豉翻。〕多其部以分其力，轻其任以弱其心，遂令爽于军情亦听命，乖于事宜亦听命。戎虏驰突，迅如风飙，驲书上闻，〔驲，人质翻，驿传递马。〕旬月方报。守土者以兵寡不敢抗敌，分镇者以无诏不肯出师，贼既纵掠退归，此乃成功告捷。其败丧则减百而为一，其捃获则张百而成千。〔丧，息浪翻。捃，居陨翻。〕将帅既幸于总制在朝，不忧罪累，〔累，良瑞翻。〕陛下又以为大权由己，不究事情。可谓机失于遥制矣。〔此六失也。〕

     臣愚谓宜罢诸道将士防秋之制，令本道但供衣粮，募戌卒愿留及蕃、汉子弟以给之。又多开屯田，官为收籴，〔为，于伪翻。〕寇至则人自为战，时至则家自力农，与夫倏来忽往者，岂可同等而论哉！又宜择文武能臣为陇右、朔方、河东三元帅，分统缘边诸节度使，有非要者，随所便近而并之。然后减奸滥虚浮之费以丰财，定衣粮等级之制以和众，弘委任之道以宣其用，悬赏罚之典以考其成。如是，则戎狄威怀，疆场宁谧矣！」上虽不能尽从，心甚重之。

     韦皋遣大将董籝等将兵出西山，〔籝，弥兖翻。自彭州导江县西出蚕崖关，历维、茂，至当、悉诸州，皆西山也。〕破吐蕃之众，拔堡栅五十余。

     丙午，门下侍郎、同平章事董晋罢为礼部尚书。

     云南王异牟寻遣使者三辈，一出戎州，〔宋白曰：戎州，汉僰道南安县地，梁置戎州，言以镇戎夷也。西南取曲、协州并南宁州、安宁、盐井路至南诏所居羊苴俹城二千三百里。旧志：戎州，在京师西南三千一百四里。〕一出黔州，一出安南，各赍生金、丹砂诣韦皋。〔金矿未经锻炼者为生金。丹砂，产石中，凿石取之。黔，音琴。〕金以示坚，丹砂以示赤心，三分皋所与书为信，皆达成都。异牟寻上表请弃吐蕃归唐，并遗皋帛书，〔遗，唯季翻。〕自称唐〔【章：乙十六行本「唐」下有「故」字；乙十一行本同；孔本同。】〕云南王孙、吐蕃赞普义弟日东王。〔吐蕃以云南王为弟，见二百一十六卷天宝十载。封日东王，见二百二十六卷代宗大历十四年。〕皋遣其使者诣长安，并上表贺。上赐异牟寻诏书，令皋遣使慰抚之。〔并上，时掌翻。令，力丁翻。使，疏吏翻。〕

     贾耽、陆贽、赵憬、卢迈为相，百官白事，更让不言。〔耽，都含蕃。憬，居永翻。相，息亮翻。更，工衡翻，互也。〕秋，七月，奏请依至德故事，宰相迭秉笔以处政事，〔事见二百一十九卷肃宗至德元载十月。处，昌吕翻；下同。〕旬日一易；诏从之。其后日一易之。

     剑南、西山诸羌女王汤立志、〔女王，亦羌别种，东与吐蕃、党项、茂州接，西属三波诃，北距于阗，属雅州。罗女蛮白狼夷，以女为君，居康延州，岩险四缭，有弱水南流。「汤立志」，新书作「汤立悉」。杜阳编：女蛮国人，危髻金冠，璎珞被体，故谓之菩萨蛮。当时倡优遂因制菩萨蛮曲。〕哥邻王董卧庭、白狗王罗陀、弱水王董辟和、南水王薛莫庭、悉董王汤悉赞、清远王苏唐磨、咄霸王董邈蓬及逋租王，自哥邻以下诸种，皆散居西山。西山即雪山。今威州保宁县有雪山，连乳州白狗岭，有九峰，积雪春夏不消。白狗岭与雪山相连。威州，唐之维州也。〕先皆役属吐蕃，至是各帅众内附。韦皋处之于维、保、霸州，〔天宝元年，招附生羌，置霸州。〕给以耕牛种粮。〔种，章勇翻。〕立志、陀、辟和入朝，皆拜官，厚赐而遣之。

     癸卯、户部侍郎裴延龄奏：「自判度支以来，检责诸州欠负钱八百余万缗，收诸州抽贯钱三百万缗，呈样物三十余万缗，请别置欠负耗剩季库以掌之，〔耗，亏减也。剩，赢余也。剩，以证蕃，又食证翻。三月为一季。凡三月终，则入物于库，故谓之季库。〕染练物则别置月库以掌之。」〔每月入物，故谓之月库。〕诏从之。欠负皆贫人无可偿，徙存其数者，抽贯钱给用随尽，呈样、染练皆左藏正物。〔藏，很浪翻。〕延龄徙置别库，虚张名数以惑上。上信之，以为能富国而宠之，于实无所增也，〔于实者，于其实也。〕虚费吏人不簿书而已。

     京城西污湿地生芦苇数亩，延龄奏称长安、咸阳有陂泽数百顷，可牧厩马。上使有司阅视，无之，亦不罪也。

     左补阙权德舆上奏，〔权本颛顼之后，为楚武王所灭，子孙以国为氏。上，时掌翻。〔以为：「延龄取常赋支用未尽者充羡余以为己功。〔羡，弋线翻。〕县官先所市物，在给其直，用充别贮。〔贮，丁吕翻。〕边军自今春以来并不支粮。陛下必以延龄孤贞独立，时人丑正流言，何不遣信臣覆视，究其本末，明行赏罚。今群情众口喧于朝市，〔朝，直遥翻。〕岂京城士庶皆为朋党邪！陛下亦宜稍回圣虑而察之。」上不从。

     八月，庚戍，大尉、中书令、西平忠武王李晟薨。

     东，十月，甲子，韦皋遣其节度巡官崔佐时赍诏书诣云南，并自为帛书答之。〔节度巡官，在判官、推官之下，衙推之上。〕

     十一月，乙酉，上祀圜丘，赦天下。

     刘士宁既为宣武节度使，〔八年三月，命刘士宁为宣武节度使。〕诸将多不服。士宁淫乱残忍，出畋辄数日不返，军中苦之。都知兵马李万荣得众心，士宁遗之，夺其兵权，令摄汴州事。十二月，乙卯，士宁帅众二万畋于外野；〔帅，读曰率。〕万荣晨入使府，召所留亲兵千余人，诈之曰：「敕征大夫入朝，以吴掌留务，汝辈人赐钱三十缗。」众皆拜。又谕外营兵，皆听命。乃分兵闭城门，使驰白士宁曰：「敕征大夫，宜速即路，〔即，就也。〕少或迁延，当传首以献。」士宁知众不为用，以五百骑逃归京师，此至东都，〔比，必利翻，及也。〕所余仆妾而已。至京师，敕归第行丧，禁其出入。

     淮西节度使吴少诚闻变，发兵屯郾城，〔郾城，汉、晋之郾县也。后魏省并入曲阳县，隋开皇初置郾城县，属汴州，时属蔡州，蔡北鄙也。东有汉召陵县故城，东南有后汉征羌县故城。郾，一战翻。〕遣使问故，〔问所以逐士宁之故。〕且请战。万荣以言戏之，〔戏之，示无所畏。〕少城惭而退。

     上闻万荣逐士凝，使问陆贽，贽上奏，以为今军周以定，宜且遣朝臣宣劳，〔劳，力到翻。〕徐查事情，冀免差失，其略曰：「今士宁见逐，虽是众情，万荣典军，且非朝旨。此安危强弱之机也，愿陛下审之慎之。」上复使谓贽；〔复，扶又翻；下同。〕「若更淹迟，恐于事非便。今议除一亲王充节度使，且令万荣之留后，其制即从内出。」贽复上奏，其略曰：「臣虽服戎角力谅匪克堪，而经武伐谋或有所见。夫制置之安危由势，付授之济否由才。势如器焉，惟在所置，置之夷地则平；才如负焉，唯在所授，授踰其力则踣。〔踣，蒲北翻。〕万荣今所陈奏，颇涉张皇，但露徼求之情，〔徼，一遥翻。〕殊无退让之礼，据兹鄙躁，殊异循良。又闻本是滑人，〔刘玄佐，滑州匡城人，万荣与同里相善。〕偏厚当州将士，〔当州，犹言本州岛，谓滑州也。〕与之相得，纔止三千，诸营之兵已甚怀怨。据此颇僻，〔颇，滂何翻，偏也。〕亦非将材，若得志骄盈，不悖则败，悖则犯上，败则愤军。」〔将，即亮翻。悖，蒲内翻。愤，方问翻。〕又曰：「茍邀则不顺，茍允则不诚，君臣之间，势必嫌阻。〔邀，求也；非所当求而求之为茍邀。允，从也；非所当从而从之为茍允。下以不顺求之，上以不诚应之，其势必至于嫌阻。〕与其图之于兹漫，〔左传曰：毋使兹蔓，蔓难图也。〕不若绝之于萌芽。」又曰：「为国之道，以义训人，将教事君，先令顺长。」〔长，知两翻；下独长同。〕又曰：「方镇之臣，事多专制，欲加之罪，谁则无辞！若使倾夺之徒便得代居其任，利之所在，人各有心，此源潜滋，祸必难救。非独长乱之道，亦关谋逆之端。」又曰：「昨逐士宁，起于仓卒，〔卒，读曰猝。〕诸郡守将固非连谋，〔将，即亮翻。〕一城师人亦未协志。各计度于成败之势，〔度，徙洛翻。〕回遑于逆顺之名，安肯捐躯与之同恶！」又曰：「陛下但选文武群臣一人命为节度使，乃降优诏，慰劳本军。〔劳，力到翻。〕奖万荣以抚定之功，加别宠任，褒将士以辑睦之义，厚赐资装，揆其大情，理必宁息。万荣纵欲拔扈，势何能为！」又曰：「党后事有愆素，〔左传曰：「不愆于素。杜预注云：不过素所虑也。〕臣请受败桡之罪。」〔桡，奴教翻。〕上不从。壬戍，以通王谌为宣武节度大使，〔谌，氏壬翻。〕以万荣为留后。

     丁卯，纳故驸马都尉郭暧女为广陵王淳妃。淳，太子之长子。〔是为宪宗。妃母，即升平公主也。

     十年〔（甲戍、七九四）〕

     春，正月，剑南、西山羌、蛮二万余户来降；诏加韦皋押近界羌、蛮及西山八国使。〔八国，即前女王、哥邻等。弱水最弱小，不得预八国数。〕

     崔佐时至云南所都羊苴俹城，〔蜀注：苴，徐嗟翻。俹，弥嗟翻。详见前。考异曰：旧传作「阳苴俹城」，今从新传。〕吐蕃使者数百人先在其国，云南王异牟寻尚不欲吐蕃知之，令佐时衣牂柯服而入。〔衣，于既翻。牂柯蛮，在昆明东九百里，东距辰州二千四百里，其南千五百里即交州。衣，于既翻；下同。〕佐时不可，曰：「我大唐使者，岂得衣小夷之服﹗」异牟寻不得巳，夜迎之。佐时大宣诏书，〔大声以宣诏书。〕异牟寻恐惧，顾左右失色；业巳归唐，〔事巳成为业。〕乃歔欷流涕，俯伏受诏。〔歔，音虚。欷，许既翻，又音希。〕郑回密见佐时教之，〔郑回劝异牟归唐事见二百三十二卷三年。〕故佐时尽得其情，因劝异牟寻悉斩吐蕃使者，去吐蕃所立之号，献其金印，〔去，羌吕翻。吐蕃给云南金印，见二百十一十卷玄宗天宝十载。〕复南诏旧名；异牟寻皆从之。〔考异曰：旧韦皋传：「四年正月，皋遣判官崔佐时至苴俹城。」按西南夷状：「四年，皋微闻异牟寻之意，始因诸蛮万书于牟寻。自是比年招谕，至九年，牟寻始遣使分皋书以来。朝廷赐之诏书，皋乃遣佐时赍诏以往。牟寻犹欲使佐时易服而入。」皋传误也。〕仍刻金契以献。异牟寻帅其子寻梦凑等与佐时盟于点苍山神祠。〔帅，读曰率。〕

     先是，吐蕃与回鹘争北庭，大战，死伤甚众，〔争北庭事见上卷五年、六年。悉荐翻。〕征兵万人于云南。异牟寻辞以国小，请发三千人，吐蕃少人；〔以为少也。少，诗绍翻。〕益至五千，乃许之。异牟寻遣五千人前行，自将数万人踵其后，昼夜兼行，袭击吐蕃，战于神川，大破之，取铁桥等十六城，〔铁桥，在施蛮东南。据新书：是战也，异牟寻破施、顺二蛮，并虏其王，置白崖城。又据新志：自戎州开边县南行，至白崖城，三千里而近。南诏传曰：南诏居永昌、姚州之间，铁桥之南。将，即亮翻；下同。〕虏其五王，降其众十余万。戊戌，遣使来献捷。〔降，户江翻。使，疏吏翻。〕

     瀛州刺史刘澭为兄济所逼，〔济、澭不协事始上卷八年。〕请西扞陇坻，〔坻，丁礼翻。〕遂将部兵千五百人、男女万余口诣京师，号令严整，在道无一人敢取人鸡犬者。上嘉之，二月，丙午，以为秦州刺史、陇右经略军使，理普润。〔理，治也。以普润为治所。〕军中不击柝，不设音乐。士卒病者，澭亲视之，死者哭之。

     乙丑，义成节度使李融薨。丁卯，以华州刺史李复为义成节度使。复，齐物之子也。〔李齐物，淮安王神通之孙。〕复辟河南尉洛阳卢坦为判官。监军薛盈珍数侵军政，〔数，所角翻。〕坦每据理以拒之。盈珍常曰：「卢侍御所言公，我固不违也。」〔坦后卒能脱于盈珍之谮。侍御，坦之寄禄官，所谓宪衔也。〕

     横海节度使程怀直入朝，厚赐遣归。

     夏，四月，庚午，宣武军乱，留后李万荣讨平之。先是宣武亲兵三百人素骄横，〔先，悉荐翻。横，户孟翻。〕万荣恶之，〔恶，乌路翻。〕遣诣京西防秋；亲兵怨之。大将韩惟清、张彦琳诱亲兵作乱，攻万荣；万荣击破之。亲兵掠而溃，多奔宋州，宋州刺史刘逸准厚抚之。〔史言李万荣不能制刘逸准。〕惟清奔郑州，彦琳奔东都。万荣悉诛乱者妻子数千人。有军士数人呼于市曰：〔呼，火故翻。〕「今夕兵大至，城当破。」万荣收斩之，奏称刘士宁所为。五月，庚子，徙士宁于郴州。〔郴，丑林翻。〕

     钦州蛮酋黄少卿反，围州城，〔少卿者，西原黄洞蛮酋也。酋，慈由翻。〕邕管经略使孙公器奏请发岭南兵救之；〔上元后置邕管经略使，领邕、贵、党、横等州。〕上不许，遣中使谕解之。

     陆贽上：「言郊礼赦下巳近半年，而窜谪者尚未沾恩。」乃为三状拟进。上使谓之曰：「故事，左降官准赦量移，〔史照曰：移，徙也，谓得罪远谪者，遇赦则量徙近地。〕不过三于百里，今所拟稍似超越，又多近兵马及当路州县，〔当路州县，谓其地当入京之路者。近，其斩翻。〕事恐非便。」贽复上言，〔复，扶又翻；下同。〕以为：「王者待人以诚，有责怒而无猜嫌，有惩沮而无怨忌。斥远以儆其不恪，〔远，于愿翻。〕甄恕以勉其自新；〔甄，稽延翻，察也，免也。〕不儆则浸及威刑，不勉而复加黜削，虽屡进退，俱非爱憎。行法乃暂使左迁，念材而渐加进叙，又知复用，谁不增修!何忧乎乱常，何患乎蓄憾!如或以其贬黜，便谓奸凶，恒处防闲之中，〔处，昌吕翻。〕长从摈弃之例，则是悔过者无由自补，蕴才者终不见伸。凡人之情，穷则思变，含凄贪乱，或起于兹。〔凄，悲也，痛也。〕今若所移不过三五百里，则有疆域不离于本道，风土反恶于旧州，〔离，力智翻。风土之同道而独甚恶者，如广府统广、韶、端、康、封、冈、新、乐、泷、窦、义、雷、春、高、循、潮等州，春、循、新瘴气特重于诸州是也。〕徒有徙家之劳，实增移配之扰。又，当今郡府，多有军兵，所在封疆，少无馆驿，示人疑虑，体又非弘。乞更赐裁审。」

     上性猜忌，不委任臣下，官无大小，必自选而用之，宰相进拟，少所称可；〔称，尺证翻。称，惬也；下同。少，诗沼翻。〕及群臣一有谴责，往往终身不复收用；好以辩给取人，〔好，呼到翻；下同。〕不得敦实之士；艰于进用，群材滞淹。贽上奏谏，其略曰：「夫登进以懋庸，〔懋，勉也。庸，功也。〕黜退以惩过，二者迭用，理如循环。进而有过则示惩，惩而改修则复进，既不废法，亦无弃人，虽纤介必惩而用材不匮；故能使黜退者克励以求复，登进者警饬而恪居，〔恪居，谓恪居官次也。〕上无滞疑，下无蓄怨。」又曰：「明主不以辞尽人，不以意选士，如或好善而不择所用，悦言而不验所行，进退随爱憎之情，离合系异同之趣，是由舍绳墨而意裁曲直，弃权衡而手揣重轻，虽甚精微，不能无谬。」〔由，与犹同。揣，初委翻。〕又曰：「中人以上，迭有所长，苟区别得宜，〔别，彼列翻。〕付授当器，〔当，丁浪翻；下过当同。〕各适其性，各宣其能，及乎合以成功，亦与全才无异。但在明鉴大度，御之有道而巳。」又曰：「以一言称惬为能〔惬，苦謟翻。〕而不核虚实，以一事违忤为咎而不考它邪，〔忤，五故翻。〕其称惬则付任逾涯，不思其所不及，其违忤则罪责过当，不恕其所不能，是以职司之内无成功，君臣之际无定分。」上不听。〔分，扶问翻。〕

     贽又请均节财赋，凡六条：

     其一，论两税之弊，其略曰：「旧制赋役之法，日租、调、庸。〔调，徒吊翻。〕丁男一人受田百亩，岁输粟二石，谓之租。每户各随土宜出绢若绫若絁共二丈，〔絁，式支翻。〕绵三两，不蚕之土输布二丈五尺，麻三斤，谓之调。每丁岁役，则收其庸，日准绢三尺，谓之庸。天下为家，法制均一，虽欲转徙，莫容其奸，故人无摇心而事有定制。及羯胡乱华，〔谓安禄山、史思明。〕黎庶云扰，版图堕于避地，〔堕，读曰隳。〕赋法坏于奉军。建中之初，再造百度，执事者知弊之宜革而所作兼失其原，知简之可从而所操不得其要。〔操，七刀翻。执事者，谓杨炎。〕凡欲拯其弊，须穷致弊之由，时弊则但理其时，法弊则全革其法，所为必当，其悔乃亡。〔易曰：革而当，其悔乃亡。当，丁浪翻。〕兵兴以来，供亿无度，此乃时弊，非法弊也。而遽更租、庸、调法，〔更，工衡翻。〕分遣使者，搜擿郡邑，〔擿，他狄翻。〕校验簿书，每州取大历中一年科率最多者以为两税定额。〔事见二百二十六卷建中元年。〕夫财之所生，必因人力，故先王之制赋入，必以丁夫为本。不以务穑增其税，不以辍稼减其租，则播种多；不以殖产厚其征，不以流寓免其调，则地着固；〔着，直略翻。〕不以饬励重其役，不以窳怠蠲其庸，则功力勤。〔窳，勇主翻，惰也。〕如是，故人安其居，尽其力矣。两税之立，惟以资产为宗，不以丁身为本；曾不寤资产之中，有藏于襟怀囊箧，物虽贵而人莫能窥；〔谓商贾居宝货，待时而取利者。〕其积于场圃囷仓，直虽轻而众以为富。〔谓力田而蓄谷粟者。〕有流通蕃息之货，数虽寡而计日收嬴；〔蕃，读如繁，谓贷子钱而收利者。〕有庐舍器用之资，价虽高而终岁无利。〔谓美居室、侈服用而夸一时者。〕如此之比，其流实繁，一概计估算缗，宜其失平长伪。〔长知两翻。〕由是务轻资而乐转徙者，恒脱于傜税；〔乐，音洛。〕敦本业而树居产者，每困于征求。此乃诱之为奸，驱之避役，〔诱，音酉。〕力用不得不弛，赋入不得不阙。复以创制之首，〔创制之首，犹言立法之初。复，扶又翻。〕不务齐平，供应有烦简之殊，牧守有能否之异，所在傜赋，轻重相悬，所遣使臣，意见各异，计奏一定，有加无除。又大历中供军、进奉之类，既收入两税，今于两税之外，复又并存，望稍行均减，以救凋残。」

     其二，请二税以布帛为额，不计钱数，其略曰：「凡国之赋税，必量人之力，〔量，音良。〕任土之宜，故所入者惟布、麻、缯、纩〔缯，疾陵翻。纩，苦谤翻。〕与百縠而巳。先王惧物之贵贱失平，而人之交易难准，又定泉布之法以节轻重之宜，〔班固曰：太公为周立九府圜法，货宝于金，利于刀，流于泉，布于布，束于帛。又郑氏周礼注曰：其藏曰泉，其行曰布。取名于水泉，其流行无不徧。〕敛散弛张，必由于是。盖御财之大柄，为国之利权，守之在官，不以任下。然则谷帛者，人之所为也；钱货者，官之所为也。是以国朝着令，租出谷，庸出绢，调出缯、纩、布，曷尝有禁人铸钱而以钱为赋者也!今之两税，独异旧章，但估资产为差，便以钱谷定税，临时折征杂物，〔谓折钱谷之价以征他杂物也。折，之舌翻。〕每岁色目颇殊，唯计求得之利宜，靡论供办之难易。〔易，以豉翻。〕所征非所业，所业非所征，遂或增价以买其所无，减价以卖其所有，一增一减，耗损巳多。望勘会诸州初纳两税年绢布，定估比类当今时价，加贱减贵，酌取其中，总计合税之钱，折为布帛之数。」又曰：「夫地力之生物有大限，取之有度，用之有节则常足。取之无度，用之无节，则常不足。生物之丰败由天，用物之多少由人，是以圣王立程，量入为出，虽遇灾难，〔难，乃旦翻。〕下无困穷。理化既衰，则乃反是，〔理化，犹言治化也。〕量出为入，不恤所无。桀用天下而不足，汤用七一里而有余，是乃用之盈虚在节与不节耳。」

     其三，论长吏以增户、加税、辟田为客绩，其略曰：「长人者罕能推忠恕易地之情，体至公徇国之意，迭行小惠，竞诱奸甿，〔长，知丈翻。甿，谟耕翻。〕以倾夺邻境为智能，以招萃逋逃为理化，舍彼适此者既为新收而有复，〔萃，聚也。复，方目翻。复，除也。〕倏往忽来者又以复业而见优。唯怀土安居，首末不迁者，则使之日重，敛之日加。〔敛，力赡翻；下同。〕是令地着之人恒代惰游赋役，何异驱之转徙，教之浇讹。〔恒，户登翻。浇，古尧翻。〕此由牧宰不克弘通，各私所部之过也。」又曰：「立法齐人，久无不弊，理之者若不知维御损益之宜，则巧伪萌生，恒因沮劝而滋矣。请申命有司，详定考绩。若当管之内，人益阜殷，所定税额有余，任其据户口均减，以减数多少为考课等差。其当管税物通比，每户十分减三者为上课，减二者次焉，减一者又次焉。〔此不以增户为课最，而以户额增之税能咸地着户之税额为课最也。〕如或人多流亡，加税见户，〔见，贤遍翻。〕比校殿罚亦如之。」〔殿，丁练翻。〕

     其四，论税限迫促，其略曰：「建官立国，所以养人也；赋人取财，所以资国也。明君不厚其所资而害其所养，故必先人事而借其暇力，先家给而敛其余财。」〔先，悉荐翻。〕又曰：「蚕事方兴，巳输缣税，农功未艾，遽敛谷租。上司之绳责既严，下吏之威暴愈促，有者急卖而耗其半直。无者求假而费其倍酬。望更详定征税期限。」

     其五，请以税茶钱置义仓以备水旱，〔税茶，见上九年。〕其略曰：「古称九年、六年之蓄者，〔记王制曰：三年耕必有一年之食，九年耕必有三年之食。以三十年之通制国用，量入以为出。国无九年之蓄曰不足；无六年之蓄曰急；无三年之蓄曰国非其国也。〕率土臣庶通为之计耳，固非独丰公庾，不及编甿也。近者有司奏请税茶，岁约得五十万贯，元敕令贮户部，用救百姓凶饥。今以蓄粮，适副前旨。」

     其六，论兼并之家，私敛重于公税，其略曰：「今京畿之内，每田一亩，官税五升，而私家收租殆有亩至一石者，是二十倍于官税也。降及中等，租犹半之。夫土地王者之所有，耕稼农夫之所为，而兼并之徒，居然受利。」又曰：「望凡所占田，〔占，之赡翻。〕约所条限，裁减租价，务利贫人。法贵必行，慎在深刻，裕其制以便俗，严其令以惩违，微损有余，稍优不足。失不损富，〔【章：乙十六行本作「损不失富」；乙十一行本同；张校同；退斋校同。】〕优可赈穷。此乃安〔【章：乙十六行本「安」上有「古者」二字；乙十一行本同；张校同。】〕富恤穷之善经，不可舍也。」〔周礼地官：以保息六养万民：一曰慈幼，二曰养老，三曰振穷，四曰恤贫，五曰宽疾，六曰安富。〕

