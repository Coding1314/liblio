卷第二百三十五【唐纪五十一】起阏逢淹茂（甲戌）六月，尽上章执徐（庚辰），凡六年有奇。

     德宗神武圣文皇帝十

     贞元十年〔（甲戌、七九四）〕

     六月，壬寅朔，昭义节度使李抱真薨。其子殿中侍御史缄与抱真从甥元仲经谋，秘不发丧，诈为抱真表，求以职事授缄；又诈为其父书，遣裨将陈荣诣王武俊假货财。武俊怒曰：「吾与乃公厚善，欲同奖王室耳，岂与汝同恶邪！闻乃公已亡，〔乃，犹汝也。公，犹翁也。〕乃敢不俟朝命而自立，〔朝，直遥翻。〕又敢告我，况有求也！」使荣归，寄声质责缄。〔质，正也。〕以正义责之也。

     昭义步军都虞候王延贵，汝州梁人也，〔梁县，汉、晋属河南郡，后魏置汝北郡，隋分置承休县，而梁县仍故。唐以承休县带汝州，故梁县在其西南四十五里。〕素以义勇闻。上知抱真已薨，遣中使第五守进往观变，且以军事委王延贵。守进至上党，〔昭义军，治上党。〕缄称抱真有疾不能见。三日，缄乃严兵诣守进，守进谓之曰：「朝廷已知相公捐馆，〔捐，弃也。言死者弃其馆舍而逝也。〕令王延贵权知军事。侍御宜发丧行服。」缄愕然，出，谓诸将曰：「朝廷不许缄掌事，诸君意如何﹖」莫对。缄惧，乃归发丧，以使印及管钥授监军。〔使印，节度之印也。监，古衔翻。〕守进召延贵，宣口诏令视事，〔口宣所受诏旨，故曰口诏。〕趣缄赴东都。〔趣赴东都，归私第。趣，读曰促。〕元仲经出走，延贵悉归罪于仲经，捕斩之。诏以延贵权知昭义军事。

     云南王异牟寻遣其弟凑罗楝〔楝，郎甸翻。〕献地图、土贡及吐蕃所给金印，请复号南诏。〔夷语以王为诏。其先渠帅有六，自号六诏，曰蒙巂诏，越析诏，浪穹诏，邆睒诏，施浪诏，蒙舍诏。蒙舍诏在诸部南，故称南诏。至蒙归义，玄宗封为云南王，因号云南。〕癸丑，以祠部郎中袁滋为册南诏使，〔考异曰：旧南诏传：「十年八月，遣凑罗楝献吐蕃印。」新传曰：「异牟寻与崔佐时盟点苍山，败突厥于神川。明年六月，册异牟寻为南诏王。」按实录，乃今年六月，新、旧传皆误也。韦皋奏状皆称「云南王」，而窦滂云南别录曰：「诏袁滋册异牟寻为南诏。」盖从其请，南诏之名自此始也。蛮语，诏即王也。新传云「南诏王」，亦误。余按异牟寻破吐蕃于神川，考异误作「突厥」。〕赐银窠金印，文曰「贞元册南诏印」。滋至其国，异牟寻北面跪受册印，稽首再拜，因与使者宴，出玄宗所赐银平脱马头盘二以示滋。又指老笛工、歌女曰：「皇帝所赐龟兹乐，〔唐十部乐有龟兹乐，有弹筝、竖箜篌、琵琶、五弦、横笛、笙、箫、觱篥、答腊鼓、毛员鼓、都昙鼓、侯提鼓、鸡娄鼓、腰鼓、担鼓、齐鼓，具皆一，铜钹二，舞者四人。设五方师子，高丈余，饰以方色，每师子有十二人，画衣，执红拂，首加红抹，谓之师子郎。龟兹，音丘慈。〕惟二人在耳。」滋曰：「南诏当深思祖考，子子孙孙尽忠于唐。」异牟寻拜曰：「敢不谨承使者之命！」

     赐义武节度使张升云名茂昭。〔考异曰：旧传于其父孝忠卒时言改名。年代记在此年九月。今从实录。〕

     御史中丞穆赞按度支吏赃罪，〔度，徒洛翻。〕裴延龄欲出之，〔庇吏，欲出其罪。〕赞不从；延龄谮之，贬饶州别驾，朝士畏延龄侧目。〔畏之不敢正视。〕赞，宁之子也。〔天宝末，安禄山反，穆宁起兵于河北以讨之。

     韦皋奏破吐蕃于峨和城。〔武德元年，以汉蚕陵县地置翼州，管内有峨和城。〕

     秋，七月，壬申朔，以王延贵为昭义留后，赐名虔休。

     昭义行军司马、摄洺州刺史元谊闻虔休为留后，意不平，表请以磁、邢、洺别为一镇。昭义精兵多在山东，〔昭义军镇潞州，谓磁、邢、洛三州为山东。〕谊厚赉以悦之。上屡遣中使谕之，不从。

     临洺守将夏侯仲宣以城归虔休，虔休遣州刺史马正卿督裨将石定蕃等将兵五千击洺州；定蕃帅其众二千叛归谊，〔帅，读曰率。〕正卿退还。诏以谊为饶州刺史，谊不行；虔休自将兵攻之，引洺水以灌城。

     黄少卿陷钦、潢、浔、贵等州，攻孙公器于邕州。

     九月，王虔休破元谊兵，进拔鸡泽。〔鸡泽，汉广平县地，武德四年置鸡泽县，属洺州。九域志：在州东北六十里。

     裴延龄奏称官吏太多，自今缺员请且勿补，收其俸以实府库。上欲修神龙寺，须五十尺松，不可得，延龄曰：「臣近见同州一谷，木数千株，皆可八十尺。」上曰：「开元、天宝间求美材于近畿犹不可得，今安得有之﹖」对曰：「天生珍材，固待圣君乃出，开元、天宝，何从得之！」

     延龄奏：「左藏库司多有失落，近因检阅使置簿书，乃于粪土之中得银十三万两，其匹段杂货百万有余。〔匹段杂货，使在粪土之中，已应腐烂不可用，虽甚愚之人亦知其妄诞也。德宗不加之罪，延龄复何所忌惮乎！〕此皆已弃之物，即是羡余，〔羡弋线翻。〕悉应移入杂库以供别敕支用。」太府少卿韦少华不伏，抗表称：「此皆每月申奏见在之物，〔见，贤遍翻。〕请加推验。」执政諘令三司详覆；上不许，亦不罪少华。延龄每奏对，恣为诡诵，皆众所不敢言亦未尝闻者，延龄处之不疑。〔处，昌吕翻。〕上亦颇知其诞妄，但以其好诋毁人，〔好，呼到翻。〕冀闻外事，故亲厚之。〔德宗亲厚裴延龄，不持冀闻外事也，亦以进奉逢其欲耳。

     群臣畏延龄有宠，莫敢言，惟盐铁转运使张滂、京兆尹李充、司农卿李铦〔铦，息廉翻。〕以职事相关，时证其妄，而陆贽独以身当之，日陈其不可用。十一月，壬申，贽上书极陈延龄奸诈，数其罪恶，〔数，所具翻。〕其略曰：「延龄以聚敛为长策，〔敛，力赡翻。〕以诡妄为嘉谋，以掊克敛怨为匪躬，〔掊，蒲侯翻。〕以靖谮服谗为尽节，〔左传：少皞氏有不才子，毁信废忠，崇饰恶言，服谗搜慝，以诬盛德，天下之民谓之穷奇。〕总典籍之所恶以为智术，冒圣哲之所戒以为行能，〔恶，乌路翻。行，下孟翻。〕可谓尧代之共工，〔书尧典：帝曰：「畴咨若予采！」驩兜曰：「共工方鸠僝功。」帝曰：「吁！靖言庸违，象恭滔天。」共，音恭。〕鲁邦之少卯也。〔家语：孔子为鲁司寇，摄行相事，七日而诛少正卯，戮之于两观之下。子页进曰：「夫少正卯，鲁之闻人也，夫子为政而始诛之，或者为失乎﹖」孔子曰：「天下有大恶者五，而窃盗不豫焉。一曰心逆而险，二曰行伪而坚，三曰言伪而辩，四曰记丑而博，五曰顺非而泽。此五者，有一于人，则不免君子之诛，而少正卯皆兼有之。其居处足以撮徒成党，其谈说足以饬褒荣众，其强御足以返是独立；此乃人之奸雄，有不可以不除。」〕迹其奸蠹，日长月滋，〔长，知丈翻。〕阴秘者固未尽彰，败露者尤难悉数。」又曰：「陛下若意其负谤，则诚宜亟为辩明。〔为，于伪翻。〕陛下若知其无良，又安可曲加容掩！」又曰：「陛下下姑欲保持，曾无诘问，延龄谓能蔽惑，不复惧思；移东就西，便为课绩，取此适彼，遂号羡余，愚弄朝廷，有同儿戏。」又曰：「矫诡之能，诬罔之辞，遇事辄行，应口便发，靡日不有，靡时不为，又难以备陈也。」又曰：「昔赵高指鹿为马，〔事见八卷秦二世三年。〕臣谓鹿之与马，物理犹同；岂若延龄掩有为无，指无为有。」又曰：「延龄凶妄，流布寰区，上自公卿近臣，下逮舆台贱品，〔左传：芊尹无宇曰：王臣公，公臣大夫，大夫臣士，士臣皁，皁臣舆，舆臣隶，隶臣僚，僚臣仆，仆臣台。〕諠諠谈议，亿万为徒，能以上言，〔上，时掌翻。〕其人有几！臣以卑鄙，任当台衡，情激于衷，虽欲罢而不能自默也。」书奏，

     十二月，王虔休乘冰合度壕，急攻洺州。元谊出兵击之，虔休不胜而返；日暮冰解，士卒死者太半。

     中书侍郎、同平章事陆贽以上知待之厚，事有不可，常力争之。所亲或规其太锐，贽曰：「吾上不负天子，下不负所学，他无所恤。」裴延龄日短贽于上。赵憬之入相也，贽实引之，既而有憾于贽，〔事见上卷八年、九年。〕密以贽所讥弹延龄事告延龄，故延龄益得以为计，上由是信延龄而不直贽。贽与憬约至上前极论延龄奸邪，上怒形于色，憬默而无言。壬戌，贽罢为太子宾客。〔考异曰：韩忥顺宗实录曰：「德宗在位稍久，益自揽机柄，亲治细事，失人君大体，宰相益不得行其职，而议者乃云由贽而然。」按凡为宰相者皆欲专权，安肯自求失职。不任宰相，乃德宗之失，而归咎于贽，岂人情也！又贽论朝官缺员状云：「顷之辅臣鲜克胜任，过蒙容养，苟备职员，致劳睿思，巨细经虑。」此乃谏德宗不任宰相、亲治细事之辞也。〕

     初，勃海文王钦茂卒，子宏临早死，族弟元义立。元义猜虐，国人杀之，立宏临之子华屿，是为成王，改元中兴。华屿卒，复立钦茂少子嵩邻，〔复，扶又翻。〕是为康王，改元正历。〔勃海自大祚荣立国开元之间，其子武艺立，益以强盛，东北诸夷皆畏而臣之，改元仁安。更五代以至于宋，耶律虽数加兵，不能服也。故通鉴历叙其世为详。〕

     十一年〔（乙亥、七九五）〕

     春，二月，乙巳，册拜嵩邻为忽汗州都督、勃海王。〔考异曰：实录：「乙巳，册大岭嵩邻为勃海郡王。」今从新传。〕

     陆贽既罢相，裴延龄因谮京兆尹李充、卫尉卿张滂、前司农卿李铦党于贽。会旱，延龄奏言：「贽等失势怨望，言于众曰，『天下旱，百姓且流亡，度支多欠诸军刍粮，军中人马无所食，其事柰何！』〔言其事势将柰之何。〕以动摇众心，其意非止欲中伤臣而已。」〔中，竹仲翻。言不独以此为延龄罪，且欲危社稷。〕后数日，上猎苑中，适有神策军士诉云：「度支不给马刍。」上意延龄言为信，遽还宫。夏，四月，壬戌，贬贽为忠州别驾，充为涪州长史，滂为汀州长史，〔开元二十四年，开抚、福二州山洞，置汀州。旧志：忠州，京师南二千一百二十二里。汀州，京师东南六千一百七十三里。谯周巴记曰：后汉初平六年，立临江县，属永宁郡。今忠州城东临江古城是也。后魏废帝二年，改为临州，因临江县以名州也。隋废州，以其地并入巴东郡。贞观四年，置忠州，以其地连巴徼，心怀忠信为名。涪州，汉涪陵县地，隋置涪州，京师南二千三百五十里。〕铦为邵州长史。〔邵州，京师东南三千四百里。宋白曰：邵州，汉为昭陵县，吴改邵陵，分零陵北部为邵陵郡。隋立建州，寻废州，以邵陵县属潭州，唐贞观十一年置邵州。〕

     初，阳城自处士征为谏议大夫，〔见二百三十二卷二年。处，昌吕翻。〕拜官不辞。未至京师，人皆想望风采，曰：「城必谏诤，死职下。」及至，诸谏官纷纷言事细碎，天子益厌苦之。而城方与二弟及客日夜痛饮，人莫能窥其际，皆以为虚得名耳。进士河南韩愈作争臣论以讥之，〔争，读曰诤。〕城亦不以屑意。有欲造城而问者，〔屑，洁也，顾也。造，七到翻。城揣知其意，辄强与酒。〔揣，初委翻。强，其两翻。〕客或时先醉仆席上，城或时先醉卧客怀中，不能听客语。及陆贽等坐贬，上怒未解；中外惴恐，〔惴，之睡翻。〕以为罪且不测，无敢救者。城闻而起曰：「不可令天子信用奸臣，杀无罪人。」即帅拾遗王仲舒、归登、右补阙熊执易、崔邠等守延英门，〔延英门，延英殿门也。程大昌曰：按六典，宣政殿门西上合门之西，即为延英门，门之左曰延英殿。故阳城欲救陆贽，约王仲舒等守延英殿合上书，伏合不去也。帅，读曰率。〕上疏论延龄奸佞，贽等无罪。上大怒，欲加城等罪。太子为之营救，〔为，于伪翻。〕上意乃解，令宰相谕遣之。于是金吾将军张万福闻谏官伏合谏，趋往至延英门，大言贺曰：「朝廷有直臣，天下必太平矣！」遂遍拜城与仲舒等，已而连呼「太平万岁！太平万岁！」万福，武人，年八十余，自此名重天下。登，崇敬之子也。〔崇敬，明礼家学，历事玄，肃、代及帝四世。〕时朝夕相延龄，阳城曰：「脱以延龄为相，城当取白麻坏之，〔唐故事，中书用黄、白二麻为纶命轻重之辩。其后翰林学士专掌内命，中书用黄麻，其白皆在翰林院，拜授将相、德音赦宥则用之。宋白曰：「唐故事，白麻皆内庭代言，命辅臣、除节将、恤灾惠、讨不庭则用之；宰臣于正衙受付。若命相之书，则通事舍人承旨，皆宣赞讫，始下有司。翰林志：凡赦书、德音、立后、建储、行大诛讨、拜免三公。宰相、命将日，并使白麻纸，不使印。双日起草，候合门钥入而后进呈。至只日，百寮并班于宣政殿，枢密使引案，自东上合门出。若拜免宰相，即便付通事舍人，余付中书、门下，并通事舍人宣示。若机务急速，亦双日。甚速者，虽休假，亦追班宣示。案，制案也。册，则有册案。册公主亦自合门出案。坏，音怪。〕恸哭于庭。有李繁者，泌之子也，城尽疏延龄过恶，欲密论之，以繁故人子，〔阳城之除谏议，李泌之荐也。〕使之缮写，繁径以告延龄。延龄先诣上，一一自解。疏入，上以为妄，不之省。〔省，悉景翻。〕

     丙寅，幽州奏破奚王啜利等六万余众。

     回鹘奉诚可汗卒，无子，国人立其相骨咄禄为可汗。骨咄禄本姓閖跳跌氏，〔閖，奚结翻。跌，徒结翻。閖跌与回纥同出铁勒而异种。〕辩慧有勇略，自天亲时〔回鹘天亲可汗，合骨咄禄也。〕典兵马用事，大臣诸酋长皆畏服之。既为可汗，冒姓药葛罗氏，〔回纥可汗姓药葛罗。骨咄禄舍其本姓，冒其姓以嗣其国。酋，慈由翻。长，知两翻。〕遣使来告丧。自天亲可汗以上子孙幼牦者，皆内之阙庭。〔唐之阙庭也。〕

     五月，丁丑，以宣武留后李万荣、昭义左司马领留后王虔休皆为节度使。

     甲申，河东节度使李自良薨。戊子，监军王定远奏请以行军司马李说为留后。说，神通之五世孙也。〔淮安王神通，高祖之从弟，起兵关西，首应义旗。说，读为悦；下同。〕

     庚寅，遣秘书监张荐册拜回鹘可汗骨咄禄为腾里逻羽录没密施合胡禄毗伽怀信可汗。〔咄，当没翻。逻，郎佐翻。〕

     癸巳，以李说为河东留后，知府事。说深德王定远，请铸监军印。〔【章：乙十六行本「印」下有「从之」二字；乙十一行本同；孔本同；张校同；退斋校同。】〕监军有印自定远始。

     秋，七月，丙寅朔，阳城改国子司业，坐言裴延龄故也。

     王定远自恃有功于李说，专河东军政，易置诸将；说不能尽从，由是有隙。定远以私怒拉杀大将彭令茵，〔拉卢合翻。〕埋马矢中，将士皆愤怒。说奏其状，定远闻之，直诣说，拔刀刺之；〔刺，七亦翻。〕说走免。定远召诸将，以箱贮敕及告身二十余通，〔箱，竹笥也。贮，丁吕翻。〕示之曰：「有敕，令说诣京师，以行军司马李景略为后，〔李景略为李说所忌，盖起于此。〕诸君皆迁官。」众皆拜。大将马良辅窃视箱中，皆定远告身及所受敕也，乃麾众曰：「敕告皆伪，不可受也。」定远走登干阳楼，〔干阳楼，盖晋阳宫城南门楼。〕呼其麾下，莫应，踰城而墬，为枯绦所伤而死。〔绦，五葛翻。木之伐去者，其遗余为绦。考异曰：旧说传曰：「定远杀彭令茵，说具以事闻。德宗以定远有奉天扈从功，恕死，停任。制未至，定远怒说奏闻，趋府谋杀说，升堂未坐，抽刀刺说；说走而获免。」又曰：「定远墬城下，槎绦伤而不死。寻有诏削夺，长流崖州。」今从实录。〕

     八月，辛亥，司徒兼侍中北平庄武王马燧薨。

     闰月，戊辰，元谊以洺州诈降；王虔休遣裨将将二千人入城，谊皆杀之。〔降，户江翻。将，即亮翻。

     九月，丁巳，痂韦皋云南安抚使。〔以安抚南诏为官名。〕

     横海节度使程怀直，不恤士卒，猎于野，数日不归。怀直从父兄怀信为兵马使，因众心之怨，闭门拒之；怀直奔归京师。冬，十月，丁丑，以怀信为横海留后。

     南诏攻吐蕃昆明城，取之；〔昆明城，在西爨西北，有盐池之利。〕又虏施、顺二蛮王。〔施顺二蛮，皆乌蛮种。施蛮在铁桥西北，居大施睒、敛寻睒。顺蛮在剑睒西北四百里。睒，失冉翻。〕

     十二年〔（丙子、七九六）〕

     春，正月，庚子，元谊、石定蕃等帅洺州兵五千人及其家人万余口奔魏州；〔帅，读曰率。〕上释不问，命田绪安抚之。

     乙丑，以浑瑊、王武俊并兼中书令。己巳，加严震、田绪、刘济、韦皋并同平章事；天下节度、观察使，悉加检校官以悦其意。

     三月，甲午，韦皋奏降西南蛮高万唐等二万余口。〔降，户江翻。〕

     乙巳，以闲貛、宫苑使李齐运为礼部尚书，〔闲貛、宫苑二使，李齐运盖兼为之。〕户部侍郎裴延龄为户部尚书，使职如故。齐运无才能学术，专以柔佞得幸于上，每宰相对罢，则齐运次进决其议；或病卧家，上欲有所除授，往往遣中使就问之。

     丙子，〔【章：乙十六行本「子」作「辰」；乙十一行本同。】〕韶王暹薨。〔暹，皇弟也。〕

     魏博节度使田绪尚嘉诚公主；有庶子三人，季安最幼，公主子之，以为副大使。夏，四月，庚午，绪暴薨；左右匿之，使季安领军事，年十五。乙亥，发丧，推季安为留后。

     庚辰，上生日，故事，命沙门、道士讲论于麟德殿，至是，始命以儒士参之。四门博士韦渠牟嘲谈辩给，〔后魏刘芳表云：太和二十年，立四门博士于四门置学。按礼记云：天子设四学。郑注云：周四郊之虞庠也。今以其辽远，故置于四门，请移与太学同处，从之。唐百官志：四门馆博士，正七品上，掌教七品以上侯、伯、子、男子为生殳庶人子为俊士生者。〕上悦之，旬月，迁右补阙，始有宠。

     五月，丙申，邠宁节度使张献甫暴薨，监军杨明义请都虞候杨朝晟权知留后。丙辰，以朝晟为邠宁节度使。

     六月，乙丑，以监句当左神策窦文场、监句当右神策霍仙鸣皆为护军中尉，监左神威军使张尚进、监右神威军使焦希望皆为中护军。〔句，古候翻。当，丁浪翻。左、右神策中尉，始于窦、霍，自此宦官之权日以益重，不可复制矣。下护军中尉一等为中护军，此职事官之掌禁兵者，非如唐初所置勋级，所谓上护军、护军也。宋白曰：德宗以梁、洋扈从之功，举西汉谒者随何下淮南功拜为中尉事，故命神策监军为中尉。〕初，上置六统军，视六尚书，以处节度使罢镇者，〔兴元元年置六统军，事见二百二十九卷。处，昌吕翻。〕相承用麻纸写制。至是，文场讽宰相比统军降麻。翰林学士郑絪〔絪，音因。〕奏言：「故事惟封王、命相用白麻，今以命中尉，不识陛下特以宠文场邪，遂为着令也﹖」〔着令者，定着为令。〕上乃谓文场曰：「武德、贞观时，中人不过员外将军同正耳，衣绯者无几。自辅国以来，堕坏制度。〔衣，于既翻。堕，读曰恭隳。坏，音怪。〕朕今用尔，不谓无私。若复以麻制宣告天下，必谓尔胁我为之矣。」〔复，扶又翻。〕文场叩头谢。遂焚其麻，命并统军自今中书降敕。明日，上谓絪曰：「宰相不能违拒中人，胼得卿言方悟耳。」是时窦、霍势倾中外，藩镇将帅多出神策军，台省清要亦有出其门者矣。

     宣武节度使李万荣病风，昏不知事，霍仙鸣荐宣武押牙刘沐可委军政。辛巳，以沐为行军司马。

     宣歙观察使刘赞卒。

     初，上以奉天窘乏，故还宫以来，尤专意聚敛。〔敛，力赡翻；下同。〕藩镇多以进奉市恩，皆云「税外方圆」，〔折则成方，转则成圆，言于常税之外，别自转折，以致货财也。〕亦云「用度羡余」，其实或割留常赋，彧增敛百姓，或减刻利〔【章：乙十六行本「利」作「吏」；乙十一行本同。】〕禄，或贩鬻蔬果，往往私自入，所进纔什一二。李兼在江西有月进，韦皋在西川有日进。其后常州刺史济源裴肃以进奉迁浙东观察使，刺史进奉自肃始。〔济，子礼翻。〕及刘赞卒，判官严绶掌留务，竭府库以进奉，征为刑部员外郎，幕僚进奉自绶始。绶，蜀人也。〔史不能审其郡县，故止云蜀人。〕

     李万荣疾病，其子乃为兵马使。甲申，乃集诸将责李湛、伊娄说、张丕以不忧军事，斥之外县。〔说，读为悦。〕上遣中使第五守进至汴州，军士十余人呼曰：〔呼，火故翻；下同。〕「兵马使勤劳无赏；刘沐何人，为行军司马！」沐惧，阳中风，升出。〔中，竹仲翻。升，音余，又羊茹翻。〕军士又呼曰：「仓官刘叔何给纳有奸。」杀而食之。又欲斫守进，乃止之。乃又杀伊娄说、张丕。〔说，读曰悦。〕都虞候匡城邓惟恭与万荣乡里相善，万荣常委以腹心，乃亦倚之。至是，惟恭与监军俱文珍谋，执乃，送京师。秋，七月，乙未，以东都留守董晋同平章事，兼宣武节度使，以万荣为太子少保，贬乃虔州司马。丙申，万荣薨。

     邓惟恭既执李乃，遂权军事，自谓当代万荣，不遣人迎董晋。晋既受诏，即与傔从十余人赴镇，〔傔，苦念翻。从，才用翻。〕不用兵卫。至郑州，迎者不至，〔九域志：郑州，东至汴州一百五十里。〕郑州人为晋惧，〔为，于伪翻。〕或劝晋且留观变。有自汴州出者，言于晋曰：「不可入。」晋不对遂行。惟恭以晋来之速，不及谋；晋去城十余里，惟恭乃帅诸将出迎。〔帅，读曰率。〕晋命惟恭勿下马，气色甚和，惟恭差自安。既入，仍委惟恭以军政。

     初，刘玄佐增汴州兵至十万，遇之厚，李万荣、邓惟恭每加厚焉。士卒骄，不能御，〔御，一作御。〕乃置腹心之士，幕于公庭庑下，挟弓执剑以备之，时劳赐酒肉。〔庑，音武。劳，力到翻。〕晋至之明日，悉罢之。〔董晋之意，以谓此士前帅之腹心，吾新来为帅若亦恃为腹心，不足为吾卫而适足以生变，罢之则待诸军如一，且示无所猜间。

     戊戌，韩王迥薨。〔迥，上弟也。〕

     壬子，诏以宣武将士邓惟恭等有执送李乃功，各迁官赐钱；其为乃所胁，邀逼制使者，皆勿问。〔胁，所谓胁从也。言李乃以威力胁使其下以邀逼中使。唐时谓中使为敕使，亦谓之制使。使，疏吏翻。〕

     八月，乙〔【严：「乙」改「己」。】〕未朔，日有食之。

     己巳，以田季安为魏博节度使。

     丙子，以汝州刺史陆长源为宣武行军司马。朝议以董晋柔仁多可，恐不能集事，〔朝议，谓朝廷之议。多可，言凡人有请悉从，不能裁以理法。〕故以长源佐之。长源性刚刻，多更张旧事；〔更，工衡翻。〕晋初皆许之，案成则命且罢，由是军中得安。〔为长源以刚刻致祸张本。〕

     丙戌，门下侍郎、同平章事赵憬薨。

     初，上不欲生代节度使，常自择行军司马以为储帅。〔行军司马，掌弼戎政，居则习搜狩，有役则申战守之法，器械、粮备、军籍、赐予皆专焉。帅，所类翻。〕李景略为河东行军司马，李说忌之。回鹘梅录入贡，过太原，说与之宴，梅录争坐次，说不能遏。景略叱之，梅录识其声，趋前拜之曰：「非丰州李端公邪！」〔李景略折梅录，见二百三十三卷三年。唐人呼侍御为端公。李肇国史补曰：宰相相呼曰堂老，两省曰阁老，尚书曰院长，御史曰端公。〕又拜，遂就下坐。座中皆属目于景略。〔属，之欲翻〕。说益不平，乃厚赂中尉窦文场，使去之。〔去，羌吕翻。〕会有传回鹘将入寇者，上忧之，以丰州当虏冲，择可守者；文场因荐景略。九月，甲午，以景略为丰州都防御使。穷边气寒，土瘠民贫，景略以勤俭帅众，〔帅，读曰率。〕二岁之后，储备完实，雄于北边。

     卢迈得风疾，庚子，贾耽私忌，〔父母及祖父母、曾祖父母死日为私忌。〕宰相绝班，〔言宰相班绝无一人。〕上遣中使召主书承旨。〔唐制：尚书省主书，从八品下，中书省，从七品上，堂吏也。〕

     丙午，户部尚书、制度支裴延龄卒；中外相贺，上独悼惜之。

     壬子，吐蕃寇庆州。

     冬，十月，甲戌，以谏议大夫崔损、给事中赵宗侕并同平章事。损，玄暐之弟孙也，〔崔玄暐有诛二张、复中宗之功。〕尝为裴延龄所荐，故用之。

     十一月，乙未，以右补阙韦渠牟为左谏议大夫。上自陆贽贬官，〔去年四月陆贽贬。〕尤不任宰相，自御史、刺史、县令以上皆自选用，中书行文书而已。然深居禁中，所取信者裴延龄、李齐运、户部郎中王绍、司农卿李实、翰林学士韦执谊及渠牟，皆权倾宰相，趋附盈门。绍谨密无损益；实狡险掊克；执谊以文章与上唱和，〔掊，蒲侯翻。和，胡卧翻。〕年二十余，自右拾遗召入翰林；渠件形神恌躁，〔恌，他雕翻。〕尤为上所亲狎，上每对执政漏不过三刻，渠牟奏事率至六刻，语笑款狎往往闻外；〔闻，音问。〕所荐引咸不次迁擢，率皆庸鄙之士。

     宣武都虞候惟恭内不自安，潜结将士二百余人谋作乱；事觉，董晋悉捕斩其党，械惟恭送京帅。己未，诏免死，汀州安置。〔投窜于荒远州郡，谓之安置。〕

     十三年〔（丁丑、七九七）〕

     春，正月，壬寅，吐蕃遣使请和亲；上以吐蕃数负约，〔数，所角翻。〕不许。

     上以方渠、合道、木波皆吐蕃要路，欲城之，〔九域志：环州，治通远县，唐方渠县地，有大波、马岭、石、昌合道四镇。〕使问邠宁节度使杨朝晟：「须几何兵﹖」对曰：「邠宁兵足以城之，不烦他道。」上复使问之曰：「向城盐州，〔城盐州见上卷九年。复扶又翻。〕用兵七万，仅能集事。今三城尤逼虏境，兵当倍之，事更相反，何也﹖」对曰：「城盐州之众，虏皆知之。今发本镇兵，不旬日至塞下，出其不意而城之，虏谓吾众亦不减七万，其众未集，不敢轻来犯我。不过三旬，吾城已毕，留兵戍之，虏虽至，无能为也。〔此后周韦孝宽城汾石之故智也。〕城旁草尽，不能久留，虏退则运刍粮以实之，此万全之策也。若大集诸道兵，踰月始至，虏亦集众而来，与我争战，胜负未可知，何暇筑城哉！」上从之。二月，朝晟分军为三，各筑一城。军吏曰：「方渠无井，不可屯军。」判官孟子周曰：「方渠承平之时，居人成市，无井何以聚人乎！」命浚眢井，〔眢井，废井也。眢，乌欢翻。〕果得甘泉。〔方渠县咸河，从土桥、归德州、同家谷三处发源源来，咸苦不可食。甜河，在城西，从蕃部鼻家族北界来，供人饮食。〕三月，三城成。〔考异曰：实录：「先是，邠宁杨朝晟奏：『方渠、合道、木波皆贼路也，请城其地以备之。』诏问：『须几何人﹖』邠志曰：「十三年春，诏问杨公曰：『方渠、合道、木波皆贼路世，城之可乎﹖若以为可，更要几兵﹖』二月十一日，起复除本官。十四日，制书到军。十八日，发军。二十六日，军次石堂谷。二十八日，功就三城。」今从邠志而不取其日。〕夏，四月，庚申，杨朝晟军还至马岭，〔唐马岭县，属庆州。刘昫曰：马岭，隋县，治天家堡，贞观八年移理新城，以县西有马岭坂。宋白曰：盐州治五原，即汉马岭县地。今州南抵庆州马岭县北界。杜佑：马岭县，汉旧牧地，川形似马领。〕吐蕃始出兵追之，相拒数日而去。朝晟遂城马岭而还，开地三百里，皆如其素。〔皆如其素所虑之期也建中间，朔方兵破李纳军，朝晟为之也，盖其智略诚有足称者。还，从宣翻，又如字。〕

     庚午，义成节度使李复薨。庚辰，以陕虢观察使姚南仲为义成节度使。监军薛盈珍方大会，闻之，言曰：「姚大夫书生，岂将才也！」〔将，即亮翻。〕判官卢坦私谓人曰：「姚大夫外虽柔，中甚刚，监军侵之，必不受。军府之祸，自此始矣，吾恐为所留。」遂自他道潜去。南仲果以牒请之，不遇，得免。既而盈珍与南仲有隙，幕府多以罪贬，有死者。〔事见后十六年。史言卢坦庶乎见几。〕

     吐蕃赞普乞立赞卒，子足之煎立。

     六月，壬午，韦皋奏吐蕃入寇，巂州刺史曹高仕破之于台登城下。〔台登，汉县，唐属巂州，由清溪关西南至台登五百五十里。〕

     光禄少卿同正张茂宗，〔员外置同正员，起于高宗之时。〕茂昭之弟也，〔茂昭时为义武节度使。〕许尚义章公主；〔义章公主，上女也。义章，县名，属郴州。宋白曰：汉郴县地，隋末萧铣分郴县立。〕未成婚，茂宗母卒，遗表请终嘉礼，上许之。秋，八月，癸酉，起复茂宗左卫将军同正。左拾遗义兴蒋又上疏谏，〔考异曰：实录作「蒋武」，按旧传又本名武。〕以为：「兵革之急，古有墨衰从事者，〔衰，仓回翻。左传：晋文卒，未葬，秦穆公伐郑，晋襄公墨衰绖以败秦师于殽。〕未闻驸马起复尚主也。」上遣中使谕之，不止，乃特召对于延英，〔唐中世以后，召对宰辅，乃开延英，今蒋又特以拾遗召对。〕谓曰：「人间多借吉成婚者，卿何执此之坚﹖」对曰：「婚姻、丧纪，人之大伦，吉凶不可渎也。委巷之家，不知礼教，〔委巷，曲巷也，言其屈曲僻陋。〕其女孤贫无恃，〔无贫而丧其亲也。〕或有借吉从人，未闻男子借吉婜妇者也。」太常博士韦彤、裴堪复上疏谏；〔复，扶又翻。〕上不悦，命趣下嫁之期，〔趣，读曰促。〕辛巳，成婚。

     九月，己丑，中书侍郎、同平章事卢迈以病罢为太子宾客。

     冬，十月，淮西节度使吴少诚擅开刀沟入汝，〔刀沟，新、旧书皆作司洧水。〕上遣中使谕止之，不从。命兵部郎中卢群往诘之，〔诘，去吉翻。〕少诚曰：「开此水，大利于人。」群曰：「君令臣行，虽利，人臣敢专乎！公承天子之令而不从，何以使下吏从公之令乎！」少诚遽为之罢役。〔为，于伪翻。史言杖大义者，犷悍不能不为之革面。〕

     十二月，徐州节度使张建封入朝。先是，宫中市外间物，令官吏主之，随给其直。〔先，悉荐翻。〕比岁以宦者为使，〔比，毗至翻，近也。〕谓之宫市，抑买人物，稍不如本估。〔估者，价也。〕其后不复行文书，〔复，扶又翻；下同。〕置白望数百人于两市〔白望者，言使人于市中左右望，白取其物，不还本价也。两市，长安城中东市、西市也。隋名东市曰都会，西市曰利人。〕及要闹坊曲，阅人所卖物，但称宫市，则敛手付与，真伪不复可辩，无敢问所从来殳论价之高下者，率用直百钱物买人直数千物，多以红紫染故衣、败缯，〔缯，慈陵翻。〕尺寸裂而给之，仍索进奉门户及脚价钱。〔索，山客翻。进奉门户者，言进奉所经由门户，皆有费用，如汉灵帝时所谓导行费也。脚价，谓僦人负荷进奉物入内，有雇脚之费。〕人将物诣市，〔将，赍持也。〕至有空手而归者，名为宫市，其实夺之。商贾有良货，皆深匿之；〔贾，音古。〕每敕使出，虽沽浆、卖饼者皆撤业闭门。尝有农夫以驴负柴，宦者称宫市取之，与绢数尺，又就索门户，〔索，山客翻。〕仍邀驴送柴至内。农夫啼泣，以所得绢与之；不肯受，曰，「须得尔驴。」〔须者，意所欲也。〕农夫曰：「我有父母妻子，待此然后食。〔言待此驴负物贸易，然后可以给食。〕今以柴与汝，不取直而归，汝尚不肯，我有死而已。」遂殴宦者。街吏擒以闻，〔殴，乌口翻。街吏，即金吾左右街使之属吏。〕诏黜宦者，赐农夫绢十匹。然宫市亦不为之改，谏官御史数谏，不听。〔为，于伪翻。数，所角翻。〕建封入朝，具奏之，上颇嘉纳；以问户部侍郎判度支苏弁，弁希宦者意，对曰：「京师游手万家，无土著生业，〔着，直略翻。〕仰宫市取给。」〔仰，牛向翻。〕上信之，故凡言宫市者皆不听。

     十四年〔（戊寅、七九八）〕

     春，二月，乙亥，名申、光、蔡军曰彰义。〔吴少诚时据淮西，有申、光、蔡三州。〕

     夏，闰五月，庚申，以神策行营节度使韩全义为夏、绥、银、宥节度使。全义时屯长武城，诏帅其众赴镇。〔帅，读曰率。〕士卒以夏州碛卤，〔碛，沙碛。咸卤之地，五谷不生。碛，七迹翻。〕又盛夏，不乐徙居；〔乐，音洛。〕辛酉，军乱，杀大将王栖岩，全义踰城走。〔史言韩全义驽怯无御众之略，徒以凭结宦官致节钺。〕都虞候高崇文诛首乱者，众然后定。崇文，幽州人也。丙子，以崇文为长武城都知兵马使，不降敕，令中使口宣授之。〔口宣圣旨而授之官，使掌兵。史言德宗重宦臣而轻诏命。〕

     秋，七月，壬申，给事中、同平章事赵宗儒罢为右庶子，以工部侍郎郑余庆为中书侍郎、同平章事。

     八月，初置左、右神策统军。〔观此则知神策在六军之外。〕时禁军戍边，禀赐优厚，〔禀，给也。〕诸将多请遥隶神策军，称行营，皆统于中尉，其军遂至十五万人。

     京兆尹吴凑屡言宫市之弊。〔【章：乙十六行本「弊」下有「请委之府县」五字；乙十一行本同；孔本同；张校同；退斋校同，「府」作「州」。】〕宦者言凑屡奏宫市，皆右金吾都知赵洽、田秀琼之谋也；丙午，洽、秀琼坐流天德军。〔都知，金吾府吏，右职也。〕

     九月，丙申，以陕虢观察使于拐为山南东道节度使。〔拐，音迪。〕

     丁卯，杞王倕薨。〔倕，肃宗子。倕，音垂。〕

     彰武节度使吴少诚遣兵掠寿州霍山，〔「彰武」，当作「彰义」。霍山，本汉庐江之灊城县，梁置霍州，隋置霍山县，唐属寿州，开元二十七年改霍山曰盛唐，天宝初析盛唐别置霍山县，其地属今寿州六安县界。〕杀镇遏使谢详，〔宋白曰：贞元六年，初置蓝田、渭桥等镇遏使。〕侵地五十余里，置兵镇守。

     太学生薛约师事司业阳城，坐言事，徙连州；城送之郊外。上以城党罪人，己巳，左迁城道州刺史。〔考异曰：实录、新、旧传无年月。柳宗元阳公遗爱碣曰：「四年五月，皇帝以银印赤绂即隐所起阳公为谏议大夫。后七年，廷诤恳至，帝尤嘉异，迁为国子司业。又四年九月己巳，出拜道州刺史。太学鲁郡季偿、庐江何蕃等百六十人投业奔走，稽首阙下，叫阍吁天，愿乞复旧。朝廷重更其事，如己巳诏。」今从之。〕城治民如治家，州之赋税不登，观察使数加诮让，〔治，直之翻。数，所角翻。诮，才笑翻。〕城自署其考曰：「抚字心劳，征科政拙，考下下。」观察使遣判官督其赋，至州，城先自囚于狱。判官大惊，驰入，谒城于狱曰：「使君何罪！芋奉命来候安否耳。」留一二日未去，城不复〔复，扶又翻。〕归；馆门外有故门扇横地，城昼夜坐卧其上，判官不自安，辞去。其后又遣他判官往按之，他判官载妻子中道逸去。〔阳城之名德，人知敬之。彼不之知而使按之者，果何人也。〕

     冬，十月，丁酉，通王谌薨。〔谌，上子也，音氏壬翻。〕

     庚子，夏州节度使韩全义奏破吐蕃于盐州西北。

     明州镇将栗锽〔姓谱：栗姓，栗陆氏之后。汉长安有富栗氏。〕杀刺史卢云，诱山越作乱，政陷浙东州县。〔明州山越，今慈溪、鄞县南界、奉化县西北界山民也。锽，户盲翻，又音皇。诱，音酉。〕

     十五年〔（己卯、七九九）〕

     春，正月，甲寅，雅王逸薨。〔逸，皇弟也。〕

     二月，丁丑，宣武节度使董晋薨；乙酉，以其行军司马陆长源为节度使。长源性刻急，恃才傲物。判官孟叔度，轻佻淫纵，〔佻，他雕翻。〕好慢每将士，军中皆恶之。〔恶，乌路翻。〕董晋薨，长源知留后，扬言曰：「将士弛慢久，当以法齐之耳！」众皆惧。或劝之发财以劳军，〔劳，力到翻。〕长源曰：「我岂〔【章：乙十六行本「岂」下有「效」字；乙十一行本同；孔本同；张校同。】〕河北贼，以钱买健儿求节钺邪！」故事，主帅薨，〔帅，所类翻。〕给军士布以制服，长源命给其直；叔度高盐直，下布直，人不过得盐三二斤。军中怨怒，长源亦不为之备。是日，军士作乱，杀长源、叔度，脔食之，立尽。〔史言陆长源之死，唐朝用违其才耳。若孟叔度则死有余罪。〕监军俱文珍以宋州刺史刘逸准久为宣武大将，得众心，密书召之；逸准引兵径入汴州，乱众乃定。

     以常州刺史李锜为浙西观察使、诸道盐铁转运使。锜，国贞之子也。〔锜，鱼岂翻，又音奇。肃宗末，李国贞为绛州行营兵所杀。〕闲厩、宫苑使李齐运受其赂数十万，荐之于上，故用之。锜刻剥以事进奉，上由是悦之。〔为李锜以浙西叛张本。〕

     庚辰，浙东观察使裴肃擒栗锽于台州，〔【章：乙十六行本「州」下有「送京师」三字；乙十一行本同；孔本同；退斋校同。】〕斩之。

     己丑，以刘逸准为宣武节度使，赐名全谅。

     三月，甲寅，吴少诚遣兵袭唐州，杀监军邵国朝、镇遏使张嘉瑜，掠百姓千余人而去。

     戊午，昭义节度使王虔休薨；戊辰，以河阳、怀州节度使李元淳为昭义节度使。

     夏，四月，癸未，以安、州刺史伊慎为安、黄等州节度使。〔【据章钰资治通鉴校宋记补。】〕

     癸巳，山南西道节度使严震薨。

     南诏异牟寻遣使与韦皋约共击吐蕃，皋以兵粮未集，请俟他年。〔韦皋有智略，恐南诏貌与而未悉其心也，故以兵粮未集辞。此可与智者道。〕

     山南西道都虞候严砺谄事严震，震病，使知留后，遗表荐之。秋，七月，乙巳，以砺为山南西道节度使。

     八月，〔【章：乙十六行本「月」下有「丙申」二字；乙十一行本同；孔本同；张校同；退斋校同。】〕陈许节度使曲环薨。乙未，吴少诚遣兵掠临颍，〔临颍，汉古县，唐属许州。九域志：在许州东南六十里。宋白曰：隋大业四年，自故城移于临颍皋，其地实冈阜也。〕陈州刺史上官涗知陈许留后，遣大将王令忠将兵三千救之，皆为少诚所虏。丙〔【张：「丙」上脱「九月」。】〕午，以涗为陈许节度使，〔涗，舒芮翻。〕少诚遂围许州。涗欲弃城走，营田副使刘昌裔止之曰：「城中兵足以办贼，但闭城勿与战，不过数日，贼气自衰，吾以全制其弊，蔑不克矣。」〔蔑，无也。〕少诚昼夜急攻，昌裔募勇士千人凿城出击少诚，大破之，城由是全。昌裔，兖州人也。少诚又寇西华，〔西华，汉县，唐属陈州。九域志：在州西八十里。〕陈许大将孟元阳拒却之。陈许都佑兵马使安国宁与上官涗不謟，谋翻城应少诚；刘昌裔以计斩之召其麾下，人给二缣；伏兵要巷，见持缣者悉斩之，无得脱者。

     庚辰，〔【张：「辰作戌」。】〕宣武节度使刘全谅薨。军中思刘玄佐之恩，推其甥都知兵马使匡城韩弘为留后。弘将兵，识其材鄙勇怯，指顾必堪其事。

     丙辰，诏削痔吴少诚官爵，令诸道进兵讨之。

     辛酉，以韩弘为宣武节度使。先是，少诚〔【章：乙十六行本「诚」下有「遣使」二字；乙十一行本同；孔本同；张校同。】〕与刘全谅约共攻陈许，〔先，悉荐翻。〕以陈州归宣武。使者数辈犹在馆，弘悉驱出斩之；选卒三千，会诸军击少诚于许下。少诚由是失势。〔无同恶相济，故失势。〕

     冬，十月，乙丑，邕王謜薨。〔謜，徐园翻。〕太子之子也，上爱而子之，及薨，谥曰文敬太子。

     山南东道节度使于拐、安黄节度使伊慎、知寿州事王宗与上官涗、韩弘进击吴少诚，屡破之。十一月，壬子，于拐奏拔吴房、朗山。〔后魏置襄城郡于汉汝南西平之地，仍置遂宁县，隋大业初改曰吴房。吴房，本汉县名。应劭曰：本房子国，楚以封吴夫概王，故曰吴房。朗山，汉安昌县地，后魏置初安郡，隋开皇十八年改安昌为朗山，唐并属蔡州，宋朝避圣祖讳，改朗山为确山。九域志:吴房，在蔡州西北七十里。朗山，在蔡州西南七十五里。〕

     十二月，辛未，中书令、咸宁王浑瑊薨于河中。〔浑瑊封咸宁郡王。瑊性谦谨，虽位穷将相，无自矜大之色；每贡物必躬自阅视，受赐如在上前，由是为上所亲爱。上还自兴元，虽一州一镇有兵者，皆务姑息。瑊每奏事，不过，〔唐制：凡奏事得可者，皆过门下省、中书省；不过者，寝其奏不下也。〕辄私喜曰：「上不疑我。」故能以功名终。

     六州党项自永泰以来居于石州，〔代宗永泰之后，改为大历。六州党项部落，曰野利越诗，野利龙儿，野利厥律，儿黄，野海，野窣等，居庆州号东山部，夏州号平夏部。永泰之后，稍徙石州。〕永安镇将阿史那思暕侵渔不已，〔唐盖置永安镇将于石州，以绥御党项。暕，古限翻。〕党项部落悉逃奔河西。

     诸军讨吴少诚者既无统帅，〔帅，所类翻。〕每出兵，人自规利，〔规，图也。〕进退不壹。乙未，诸军自溃于小冢水，〔冢，与冢。水经注：颍水东南过临颍县，小数水注之，又东过西华县北，又南过汝阳县北，又东南过南顿县北，大数水从西来注之。宋白曰：蔡州汝阳县，隋开皇十七年改为冢水，今界内水有大冢、小冢之名。其年又于上蔡县东北别置汝阳县。〕委弃器械、资粮，皆为少诚所有。于是始议置招讨使。

     吐蕃众五万分击南诏及巂州，异牟寻与韦皋各发兵御之；吐蕃无功而还。〔还，音旋，又如字。

     十六年〔（庚辰、八〇〇）〕

     春，正月，〔【章：乙十六行本「月」下有「乙巳」二字；乙十一行本同；孔本同；张校同；退斋校同。】〕恒冀、易定、陈许、河阳四军与吴少诚战，皆不利而退。夏绥节度使韩全义本出神策军，中尉窦文场爱厚之，荐于上，使统诸军讨吴少诚。二月，乙酉，以全义为蔡州四面行营招讨使，十七道兵皆受全义节度。〔为韩全义丧师张本。〕

     宣武军自刘玄佐薨，凡五作乱，〔贞元八年玄佐薨，汴卒拒吴凑而立其子士宁。李万荣既逐士宁，十年，韩惟清等乱。十二年，万荣死，其子乃以兵乱。董晋既入汴，邓惟恭复谋乱。十四年，晋薨，兵又乱，杀留后。凡五乱。〕士卒益骄纵，轻其主帅。〔帅，所类翻。〕韩弘视事数佑月，皆知其主名；有郎将刘锷，常为唱首。三月，弘陈兵牙门，召锷及其党三百人，数之以「数预于乱，〔数之之数，音所具翻。数预之数，所角翻。〕自以为功」，悉斩之，血流丹道。自是至弘入朝〔宪宗元和十四年，韩弘入朝。〕二十一年，士卒无一人敢讙呼于城郭者。〔讙，许元翻。呼，火故翻。〕

     义成监军薛盈珍为上所宠信，欲夺节度使姚南仲军政，南仲不从，由是有隙。盈珍谮其幕僚马总，贬泉州别驾。福建观察使柳冕谋害总以媚盈珍，遣幕僚宝鼎薛戎摄泉州事，使按致总罪，戎为辩析其无辜；〔为，于伪翻。〕冕怒，召戎，囚之，使守卒恣为侵辱。如此弥月，徐诱之上使诬总，戎终不从；总由是获免。冕，芳之子也。〔柳芳有史学，事玄宗、肃宗。〕

     盈珍屡毁南仲于上，上疑之。盈珍乃〔【章：乙十六行本「乃」作「又」；乙十一行本同；孔本同。】〕遣小吏程务盈乘驿诬奏南仲罪。牙将曹文洽亦奏事长安，知之，晨夜兼行，追及务盈于长乐驿，〔长乐驿，在长安城东浐坡。〕与之同宿，中夜，杀之，沈盈珍表于厕中；自作表雪南仲之冤，且首专杀之罪，〔首，式又翻。亦作状白南仲，遂自杀。明旦，门不吞，驿吏排之入，得表、状于文洽尸旁。上闻而异之，征盈珍入朝；南仲恐盈珍谗之益深，亦请入朝。夏，四月，丙子，南仲至京师，待罪于金吾；〔金吾，左右仗，凡内外官之待罪者诣焉。〕诏释之，召见。〔见，贤遍翻。〕上问：「盈珍扰卿邪﹖」对曰：「盈珍不扰臣，但乱陛下法耳。且天下如盈珍辈，何可胜数！〔胜，音升。数，所具翻。〕虽使羊、杜复生，〔羊、杜，谓羊祜、杜预。复，扶又翻。〕亦不能行恺悌之政，成攻取之功也。」上默然，竟不罪盈珍，仍使掌机密。

     盈珍又言于上曰：「南仲恶政，皆幕僚马少微赞之也。」诏贬少微江南，官遣中使送之，推坠江中而死。〔推，吐雷翻。〕

     黔中观察使韦士宗，政令苛刻；〔黔，渠今翻。〕丁亥，牙将傅近等逐之，出奔施州。〔九域志：黔州，东北至施州四百一十一里。〕

     新罗王敬〔【严：「敬」改「信」。】〕则卒，庚寅，册命其嫡孙俊邕为新罗王。

     韩全义素无勇略，专以巧佞货赂结宦官得为大帅，〔帅，所类翻。〕每议军事，宦者为监军者数十人坐帐中争论，纷然莫能决而罢。天渐暑，士卒久屯沮洳之地，〔沮，将预翻。洳，人恕翻。沮洳，渐湿也。〕多病疫，〔【章：乙十六行本「疫」下有「全义不存抚」五字；乙十一行本同；退斋校同；孔本同，「抚」作「恤」；张校同，云：「抚」无注本作「恤」。】〕人有离心。五月，庚戌，与吴少诚将吴秀、吴少阳等战于冢南广利原，〔冢南，冢水之南也。〕锋镝纔交，诸军大溃；秀等乘之，全义退保五楼。〔五楼，在冢水县西南。〕少阳，沧州清池人也。〔宋白曰：汉浮阳县，隋开皇十八年改曰清池，因县东南有清池为名。〕

     山南东道节度使于拐因讨吴少诚，大募战士，缮甲厉兵，聚敛货财，恣行诛杀，有据汉南之志，专以慢上陵下为事。上方姑息藩镇，知其所为，无如之何。拐诬邓州刺史元洪赃罪，〔至德元载，升襄阳防御使为山南东道节度使，领襄、邓、随、唐、安、均、房、金、商九州岛。贞元元年，以邓州隶东都畿。以此观之，此时复领邓州矣。〕朝廷不得已流洪端州，遣中使护送至枣阳。〔枣阳，汉舂陵之地，隋置枣阳县，唐初属唐州，贝观十一年废，属随州。九域志：在州西北一百六十里，距襄州一百三十五里。〕拐遣兵劫取归襄州，中使奔归。拐表洪责太重，上复以洪为吉州长史；乃遣之。〔复，扶又翻。〕又怒判官薛正伦，奏贬峡州长史；比敕下，〔比，必利翻，及也。〕拐怒已解，复奏留为判官。上一一从之。

     徐、泗、濠节度使张建封镇彭城十余年，〔贞元四年，张建封镇彭城。〕军府称治，〔治，直吏翻。〕病笃，〔【章：乙十六行本「笃」下有「累表」二字；乙十一行本同；孔本同；张校同；退斋校同。】〕请除代人。辛亥，以苏州刺史韦夏卿为徐、泗、濠行军司马。敕下，建封已薨。夏卿，执谊之从祖兄也。徐州判官郑通诚知留后，恐军士为变，，会浙西兵过彭城，通诚欲引入城为援。军士怒，壬子，数千人斧库门，出甲兵擐执之，〔擐，音患。〕围牙城，劫建封子前虢州参军愔令知军府事，〔愔，挹淫翻。〕杀通诚及大将段伯熊等数人，械击监军。上闻之，以吏部员外郎李墉为徐州宣慰使。墉直抵其军，〔墉，余封翻。〕召将士宣朝旨，谕以祸福，〔朝，直遥翻；下同。〕脱监军械，使复其位，凶党不敢犯。愔上表称兵马留后，墉以非朝命，不受，使削去，然后受之以归。〔去，羌吕翻。〕

     灵州破吐蕃于乌兰桥。〔唐书地理志：会州乌兰县有乌兰关；桥当在关外黄河上。〕

     丙寅，韦士宗复入黔中。〔是年四月，韦士宗为牙将傅近所逐。黔，音禽，又其廉翻。〕

     湖南观察使河中吕渭奏发永州刺史阳履脏贿；履表称所敛物皆备进奉，上召诣长安，丁丑，〔【严：「丑」改「卯」。】〕命三司使鞫之，诘其物费用所归，履曰：「已市马进之矣。」又诘「马主为谁﹖马齿几何﹖」对曰：「马主，东西南北之人，今不知所之；按礼，齿路马有诛，〔曲礼之言。〕故不知其齿。」所对率如此。上悦其进奉之言，释之，但免官而已。〔德宗之猜忌，如杨炎、窦参位居宰辅，皆以归过于君，不置之地上。阳履以脏败而表称进奉，谓非归过于君可乎！德宗悦其进奉之言而释其罪。夫好货，非美名也，人虽有好货者，苟加以好货之名，则必怫然而不受。德宗果何为而安受此名也！余意阳履于脏贿既败之后，必有所进以求免于罪，德宗不徒悦其言而已。〕

     丙戌，加淄青节度使李师古同平章事。

     徐州乱兵为张愔表求旄节，〔为，于伪翻。〕朝廷不许；加淮南节度使杜佑同平章事，兼徐、濠泗节度使，使讨之。佑大具舟舰，遣牙将孟准为前锋；济淮而败，佑不敢进。泗州刺史张伾出兵攻埇桥，大败而还。朝廷不得已除愔徐州团练使，以伾为泗州留后，濠州刺史杜兼为濠州留后，仍加佑兼濠泗观察使。〔分濠、泗隶淮南，以弱徐州之权。考异曰：实录：「十二月癸卯，泗州、濠州，宣令淮南观察使收管。」今因此终言之。〕

     兼，正伦五世孙也，〔杜正伦相太宗、高宗。〕性狡险强忍。建封之疾亟也，兼阴图代之，自濠州疾驱至府。幕僚李藩与同列，入问建封疾，出见之，泣曰：「仆射疾危如此，〔张建封加仆射，故称之。〕公宜在州防遏，今弃州此来，欲何为也！宜速去，不然，当奏之。」兼错愕出不意，遂径归。建封薨，藩归扬州，兼诬奏藩于建封之薨摇动军情，上大怒，密诏杜佑使杀之；佑素重藩，怀诏旬日不忍发，因引藩论佛经日，「佛言果报，有诸﹖藩曰：「有之。」〔佛经言，人所造作善恶为果，随其所作而应之以祸福为报。〕佑曰：「审如此，君宜遇事无恐。」因出诏示藩。藩神色不变，曰：「此真报也。」佑曰：「君慎勿出口，吾已密论，用百口保君矣。」〔人谓其家之亲属为百口。〕上犹疑之，召藩诣长安，望见藩仪度安雅，乃曰，「此岂为恶者邪！」即除秘书郎。

     新罗王俊邕卒，国人立其子重熙。〔重，直龙翻。〕

     秋，七月，吴少诚进击韩全义于五楼，诸军复大败，〔复，扶又翻；下同。〕全义夜遁，保冢水县城。〔冢水县，汉汝阳县地，隋置冢水县，废汝阳入焉，唐属陈州。九域志：在州西南八十里。〕

     卢龙节度使刘济弟源为涿州刺史，不受济命；济引兵击擒之。

     九月，癸卯，义成节度使卢群薨；甲戌，〔【严：「戌」改「辰」。】〕以尚书左丞李元素代之。贾耽曰：「凡就军中除节度使，必有爱憎向背，〔背，蒲妹翻。〕嘉惧者相半，故众心多不安。自今愿陛下只自朝廷除人，庶无他变。」上以为然。

     中书侍郎、同平章事郑余庆与户部侍郎、判度支于倃素善，倃所奏事，余庆多劝上从之。上以为朋比，〔倃，薄谐翻，又蒲回翻。比，毗至翻。〕庚戌，贬余庆郴州司马，倃泉州司户。〔郴，丑林翻。宋白曰：泉州，江左之晋安郡，隋置泉州，旧理闽县，后移于南安县，唐圣历元年分泉州之南安、莆田、龙溪三县置武荣州，景云二年改泉州。旧志：泉州，京师东南七千三百里。考异曰：旧传曰：「时岁旱，人饥，德宗与宰相议，将赈给禁卫十军，事未行，为中书吏所泄，余庆贬郴州司马。」按实录：余庆与于倃同贬。余庆制辞云：「乃乖正直，有涉比周，弃法弄情，公行党庇。」倃制辞云：「性本纤狡，行惟党附，奏对每乖于事实，倾邪有蠹于彝章。」今从之。〕倃，拐之兄也。

     癸丑，吴少诚进逼冢水数里置营，韩全义复帅诸军退保陈州。〔帅，读曰率；下同。〕宣武、河阳兵私归本道，独陈许将孟元阳、神策将苏光荣帅所部留军冢水。全义以诈诱昭义将夏侯仲宣、义成将时昂、河阳将权文变、〔【严：「变」改「度」。】〕河中将郭湘等，斩之，欲以威众。全义至陈州，刺史刘昌裔登城谓之曰：「天子命公讨蔡州，今乃来此，昌裔不敢纳，请舍于城外。」既而昌裔赍牛酒入全义营犒师，全义惊喜，心服之。己未，孟元阳等与吴少诚战，杀二千余人。

     庚申，以太常卿齐抗为中书舍人、同平章事。〔新书宰相表：齐抗为中书侍郎、同平章事。〕

     癸亥，以张愔为徐州留后。

     冬，十月，吴少诚引兵还蔡州。〔孟元阳折其锋，故退。〕先是，韦皋闻诸军讨少诚无功，〔先，悉荐翻。〕上言「请以浑瑊、贾耽为元帅，统诸军。〔浑瑊薨于去年十二月，韦皋盖上言于瑊未薨之前。〕若重烦元老，〔重，难也。〕则臣请以精锐万人下巴峡，出荆楚以翦凶逆。〔韦皋欲为元帅，然亦以大言衒朝廷耳。彼岂肯去西川邪！〕不然，因其请罪而赦之，罢两河诸军以休息公私，亦策之次也。若少诚一旦罪盈恶稔，为麾下所杀，则又当以其爵位授之，是除一少诚，生一少诚，为患无穷矣。」贾耽言于上曰：「贼意盖亦望恩贷，恐须开其生路；」上从之。会少诚致书币于监官军者求昭洗，监军奏之。戊子，诏赦少诚及彰义将士，复其官爵。〔考异曰：实录：「九月壬寅，宰相对于延英，贾耽奏：『一昨韩全义五楼退军，贼不敢追趁者，应望国家恩贷，恐须开其生路。』上是之。」按全义自五楼退保冢水，少诚逼冢水下营，全义又退保陈州，非不敢追趁也！又云：「诸军讨蔡州，未尝整阵交锋，而王师累挫溃。吴少诚知王师无能，为致书币以告监军，愿求昭洗。上既纳贾耽之议，又得监军善奏，遂复其官爵。」按少诚知王师无能为，则忥当侵轶，岂肯从监军求昭洗！盖少诚起兵以来，不能无疲弊，故求休息耳。今不取。〕

     己丑，河东节度使李说薨；甲午，以其行军司马郑儋为节度使。〔儋，都甘翻。〕上择可以代儋者，以刑部员外郎严绶尝以幕僚进奉，〔严绶进奉，事见上十二年。〕记其名，〔史言德宗好货，惟进奉者则牢记其姓名。〕即用为〔【章：乙十六行本「为」下有「河东」二字；乙十一行本同；孔本同。】〕行军司马。

     吐蕃数为韦皋所败，〔数，所角翻；下同。败，补迈翻。〕是岁，其曩贡、腊城封九节度婴、笼官马定德帅其部落来降。定德有智略，吐蕃诸将行兵，皆禀其谋策，常乘驿计事，至是以兵数不利，恐获罪，遂来奔。〔据旧书云：吐蕃酋帅兼监统曩贡、腊城等九节度婴、笼官马定德与其大将八十七人举部落来降。定德有智略，吐蕃诸将行兵，皆禀其谋策，常乘驿计事，至是以兵数不利，恐获罪，遂来奔。〔据旧书云：吐蕃酋帅兼监统曩贡、腊城等九节度倈倈、笼官马定德与其大将八十七人举部落来降，定德有计划，倈倈知兵法及山川地形，至是以边功不立，惧得罪而来。如此，则倈倈别是一人，笼官马定德又是一人。考之字书，亦无「倈」字，然通鉴所书，全用旧书韦皋传文。盖旧书韦皋传与吐蕃传自相抵捂。帅，读曰率。〕

