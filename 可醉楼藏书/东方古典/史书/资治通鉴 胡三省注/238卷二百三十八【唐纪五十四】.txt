卷第二百三十八【唐纪五十四】起屠维赤奋若（己丑）七月，尽玄默执徐（壬辰）九月，凡三年有奇。

     宪宗昭文章武大圣至神孝皇帝上之下

     元和四年〔（己丑、八〇九）〕

     秋，七月，壬戌御史中丞夷简弹京兆尹杨凭，前为江西观察使贪污僭侈；丁卯，贬凭临贺尉。〔临贺，汉县，属苍梧郡，以临贺水，故名。唐带贺州。〕夷简，元懿之玄孙也。〔郑王元懿，高袓之子。〕上命尽籍凭资产，〔财物田园，人资以生，谓之资产。〕李绛谏曰：「旧制，非反逆不籍其家。」上乃止。

     凭之亲友无敢送者，栎阳尉徐晦独至蓝田与别。〔栎，音药。〕太常卿权德舆素兴晦善，谓之曰：「君送杨临贺，诚为厚矣，无乃为累乎！」〔累，良瑞翻。〕对曰：「晦自布衣蒙杨公知奖，今日远谪，岂得不兴之别！借如明公他日为谗人所逐，晦敢自同路人乎！」德舆嗟叹，称之于朝。〔朝，宜遥翻。〕后数日，李夷简奏为监察御史。晦谢曰：晦平生未尝得望公颜色，公何从而取之！」夷简曰：「君不负杨临贺，肯负国乎！」

     上密问诸学士曰：「今欲用王承宗为成德留后，割德、棣二州更为一镇以离其势，并使承输二税，请官吏，一如师道，何如﹖」〔李师道事，见上卷元年。〕李绛等对曰：「德、棣之隶成德，为日已久，〔贞元初，王武俊破朱滔，取德、棣。〕今一旦割之，恐承宗及其将士忧疑怨望，得以为辞。况其邻道情状一同，各虑他日分割，或潜相构扇；万一旅拒，倍难处置，愿更三思〔旅，众也。旅拒者，挟众而拒上命也。处，昌吕翻。三，息暂翻，又如字。〕所是。二税、官吏，愿因吊祭使至彼，自以其意谕承宗，令上表陈乞如师道例，勿令知出陛下意。如此，则幸而听命，于理固顺，若其不听，体亦无损。」

     上又问：「今刘济、田季安皆有疾，若其物故，〔物故注已见汉纪。史曰：颜师古曰：物故，死也，言其同于鬼物而故也。一曰，不欲斥言，但云其所服用之物皆已故也。〕岂可尽如成德付授其子，天下何时当平！议者皆言『宜乘上此际代之，不受则发兵讨之，时不可失。』如何﹖」对曰：「群臣见陛下西取蜀，东取吴，〔蜀，谓刘辟。吴，谓李锜。〕易于反掌，〔易，以豉翻；下同。〕故谄躁竞之人〔躁，轻也。竞，争也。〕争献策画，劝开河北，不为国家深谋远虑，〔为，于伪翻。〕陛下亦以前日成功之易而信其言。臣等夙思之，河北之势与二方异。何则﹖西川、浙西皆非反侧之地，其四邻皆国家臂指之臣。〔臂指，用贾谊语意，言其顺使也。〕刘辟、李锜独生狂谋，其下皆莫之与，辟、锜徒以货财啖之，大军一临，则涣然离耳。故臣等当时亦劝陛下诛之，以其万全故也。成德则不然，内则胶固岁深，外则蔓连势广，〔胶固，如胶之附着坚固也。蔓连，如蔓草之曼衍连属也。〕其将士百姓怀其累代煦妪之恩，〔煦，吁句翻。妪衣遇翻。郑玄曰：气曰煦，体曰妪。〕不知君臣逆顺之理，谕之不从，威之不服将为朝廷羞。又，邻道平居或相猜恨，及闻代易，必合为一心，盖各为子孙之谋，亦虑他日及此故也。万一余道或相表里，兵连祸结，财尽力竭，西戎、北狄乘间窥窬，〔西戎，谓吐蕃；北狄，谓回鹘。间，古苋翻；下同。〕其为忧患可胜道哉！〔胜，音升。〕济、季安与承宗事体不殊，若物故之际，有间可乘，当临事图之；于今用兵，则恐未可。太平之业，非朝夕可致，愿陛下审处之。」〔处，昌吕翻。〕

     时吴少诚病甚，绛等复上言：「少诚病必不起。〔复，扶又翻。上，时掌翻〕淮西事体与河北不同四旁皆国家州县，不与贼邻，无党援相助；朝廷命帅，〔帅，所类翻。〕今正其时，万一不从，可议征讨。臣愿舍恒冀难致之策，就申蔡易成之谋。脱或恒冀连兵，事未如意，蔡州有衅，势可兴师，南北之役俱兴，财力之用不足。傥事不得已，须赦承宗，〔绛等之言，后无不验。〕则恩德虚施，威令顿废。不如早赐处分，〔处，昌吕翻。分，扶问翻。〕以收镇冀之心，〔此时未改恒州为镇州，史以后来所改州名书之耳。〕坐待机宜，必获申蔡之利。」既而承宗久未得朝命，颇惧，累表自诉。八月，壬午，上乃遣京兆少尹裴武诣真定宣慰，〔恒州，□□定。承宗受诏甚恭，曰：「三军见迫，不暇俟朝旨，请献德、棣二州以明恳款。」

     丙申，安南都护张舟奏破环王三万众。〔林邑国，至德后改号环王。〕

     九月，甲辰朔，裴武复命。庚戌，以承宗为成德节度使、恒&#8231;冀&#8231;深&#8231;赵州观察使，德州刺史薛昌朝为保信军节度、德&#8231;棣二州观察使。〔考异曰：李司空论事：「初武衔命使镇州，令论王承宗割德、棣两州归朝廷。武飞表上言，一如朝廷意旨，逐除昌朝德、棣节度。及旌节至德州，而昌朝寻已追到镇州，朝命逐不行。比及武回，事宜与先上表参差。」按实录：「甲辰，武至自镇州。庚戌，除昌朝。」非武未还据所上表除之也。论事集误，今从实录。〕昌朝，嵩之子，〔薛嵩亦安、史旧将，代宗初来降。〕王氏之伲也，故就用之。田季安得飞报，先知之，使谓承宗曰：「昌朝阴与朝廷通，故受节钺。﹂承宗遽遣数百骑驰入德州，执昌朝，至真定，囚之。中中使送昌朝节过魏州，季安阳为宴劳，留使者累日，比至德州，已不及矣。〔劳，力到翻。比，必利翻，及也。〕

     上以裴武为欺罔，又有谮之者曰：「武使还，〔使，疏吏翻。还，音旋。〕先宿裴垍家，明旦乃入见。」上怒甚，以语李绛，〔见，贤遍翻。语，牛倨翻。〕欲贬武于岭南，绛曰：「武昔陷李怀光军中，守节不屈，〔盖贞元初李怀光据河中时也。岂容今日遽为奸回！盖贼多变诈，人未易尽其情。承宗始惧朝廷诛讨，故请献二州；既蒙恩贷，而邻道皆不欲成德开分割之端，计必有〔【章：甲十一行本「有」下有「阴行」二字；乙十一行本同；孔本同；张校同；退斋校同。】〕间说诱而胁之，使不得守其初心者，〔李绛可谓洞见田季安、王承宗之情。间，古苋翻。说，式芮翻。诱，音酉。〕非武之罪也。今陛下选武使入逆乱之地，使还，一语不相应，遽窜之遐荒，臣恐自今奉使贼庭者以武为戒，苟求便身，率为依阿两可之，〔史照曰：依阿，谓不特立其说，常附顺人言。两可，谓无所可否。〕莫肯尽诚具陈利害，如此，非国家之利也。且垍、武又处朝廷，〔处，昌吕翻。〕谙练事体，〔谙，乌含翻。〕岂有使还未见天子而先宿宰乎！臣敢为陛下必保其不然，〔为，于伪翻。〕此殆有谗人欲伤武及垍者，愿陛下察之。」上良久曰：「理或有此。」遂不问。

     左神策军吏李昱贷长安富人钱八千缗，满三岁不偿，〔贷，吐得翻，假贷也。〕京兆尹许孟容收捕械系，立期使偿，曰：「期满不足，当死。」一军大惊。中尉诉于上，上遣中使宣旨，付本军，孟容不之遣。中使再至，孟容曰：「臣不奉诏，当死。然臣为陛下尹京畿，〔京兆以长古、万年为京县，余属县为畿县。〕非抑制豪强，何以肃清辇下！钱未毕偿，昱不可得。」上嘉其刚直而许之，京城震栗。

     上遣中使论王承宗，使遣薛昌朝还镇；〔使之遣还德州。〕承宗不奉诏。冬，十月，癸未，制削夺承宗官爵，以左神策中尉吐突承璀为左．右神策、河中、河阳、浙西、宣歙等道行营兵马使、招讨处置等使。〔歙，书涉翻。开元二十年置诸道采访处置使，专以观省风俗、黜陟幽明；其后伐叛讨有罪，则置招讨处置使。处，昌吕翻。

     翰林学士白居易上奏，以为：「国家征伐，当责成将帅，近岁始以中使为监军。自古及今，未有征天下之兵，专令中使统领者也。今神策军既不置行营节度使，则承璀乃制将也；〔制将，言诸军进退皆受制于承璀。将，即亮翻。〕又充诸军招讨处置使，则承璀乃都统也。〔都统，谓都统诸军，唐中世以后，专征之任。〕臣恐四方闻之，必窥〔【章：甲十一行本「窥」作「轻」；乙十一行本同；孔本同；张校同。】〕朝廷；四夷闻之，必笑中国。〔白居易之言自春秋书「多鱼漏师」，左传「夙沙卫殿齐师」来。况吐突承璀以寺人专征乎！崇、观间，金人有所侮而动正如此。〕陛下忍令后代相传云以中官为制将、都统自陛下始乎！臣又恐刘济、茂昭及希朝、从史乃至诸道将校皆耻受承璀指麾，心既不齐，功何由立！此是资承宗之计而挫诸将之势也。陛下念承璀劝劳，贵之可也；怜其忠赤，富之可也。至于军国权柄，动关理乱，朝廷制度，出自祖宗，陛下宁忍徇下之情而自隳法制从人之欲而自损圣明，何不思于一时之间而取笑于万代之后乎！」时谏官、御史论承璀职名太重者相属，〔属，之欲翻。〕上皆不听。戊子，上御延英殿，度支使字元素、盐铁使李墉、京兆尹许孟容、御史中丞李夷简、〔【章：甲十一行本「简」下有「谏议大夫孟简」六字；乙十一行本同；孔本同；张校同；退斋校同。】〕给事中吕元膺、穆质、右补阙独孤郁等极言其不可；〔考异曰：旧承璀传曰：「谏官、御史上疏相属，皆言自古无中贵人为兵马统帅者。补阙独孤郁、段平仲尤激切。」吕元膺传：「元膺与给事中穆质、孟简、兵部侍郎许孟容等八人抗论不可。」若据承璀传，则是九人，又平仲时为谏议大夫，非补阙，恐误。今从实录□〕上不得已，明日，削承璀四道兵马使，改处置为宣慰而已。

     李绛尝极言宦官骄横，〔横，户孟翻〕侵害政事，谗毁忠贞，上曰：「此属安敢为谗！就使为之，朕亦不听。」绛曰：「此属大抵不知仁义，不分枉直，惟利是嗜，得赂则誉跖、蹻为廉良，怫意则毁龚、黄为贪暴，〔李奇曰：跖，秦大盗也。楚之大盗为庄蹻。师古曰：庄周云：跖，柳惠之弟。盖寓言也。龚、黄，龚遂、黄霸也。誉，音余。蹻，居略翻。怫，符弗翻。能用倾巧之智，构成疑似之端，朝夕左右浸润以入之，陛下必有时而信之矣。自古宦官败国者，〔败，蒲迈翻。〕备载方册，陛下岂得不防其渐乎！」

     己亥，吐突承璀将神策兵发长安，命恒州四面藩镇各进兵招讨。

     初，吴少诚宠其大将吴少阳，名以从弟，〔从，才用翻。〕署为军职，出入少诚家亲，累迁申州刺史。少诚病，不知人，家僮鲜于熊儿诈以少诚命召少阳摄副使、知军州事。少诚有子元庆，少阳杀之。十一月，己已，少诚薨，少阳自为留后。

     是岁，云南王寻阁劝卒，子劝龙晟立。

     田季安闻吐突承璀将兵讨王承宗，聚其徒曰：「师不跨河二十五年矣，〔自德宗讨田悦不克王师不复跨河。〕今一旦越伐赵；赵虏，魏亦虏矣，计为之柰何﹖」其将有超伍而言者，〔超，伍出位而言也。盖超出俦伍之中而言。〕曰：「愿借骑五千以除君忧。」季安大呼曰：「壮哉！兵决出，格沮者斩！」〔呼，火故翻。格，音阁。〕

     幽州牙将绛人谭忠为刘济使魏，〔为，于伪翻。使，疏吏翻。〕知其谋，入谓季安曰：「如某之谋，是引天下之兵也。何者﹖今王师越魏伐赵，不使耆臣宿将而专付中臣，〔耆，老也。宿，旧也。〕不输天下之甲而多出秦甲，〔关中之地，古秦地也。故谓关中之兵为秦甲。〕君知谁为之谋﹖此乃天子自为之谋，欲将夸服于臣下也。〔夸服，谓欲自衒于算略，以服臣下之心。〕若未叩赵而先碎于魏，是上之谋反不如下，且〔【张：「且」作「其」。】〕能不耻于天下！乎既耻且怒，必任智士画长策，仗猛将练精兵，毕力再举涉河，鉴前之败，必不越魏而伐赵，校罪轻重，必不先赵而后魏，〔先，悉荐翻。后，户遘翻。〕是上不上，下不下，当魏而来也。」季安曰：「然则若之何﹖」忠曰：「王师入魏，君厚犒之。于是悉甲压境，号曰伐赵；而可阴遗赵人书曰：〔犒，苦到翻。遗，唯季翻；下遗魏同。〕『魏若伐赵，则河北义士谓魏卖友；魏若与赵，则河南忠臣谓魏反君。卖友反君之名，魏不忍受。执事若能阴解陴障，遣魏一城，魏得持之奏捷天子以为符信，此乃使魏北得以奉赵，西得以为臣，〔长安堑魏西。为臣，言能承上命，不悖臣道。〕于赵有角尖之耗，〔角尖，言所耗者小。〕于魏获不世之利，执事岂能无意于魏乎！』赵人脱不拒君，是魏霸基安矣。」季安曰：「善！先生之来，是天眷魏也。」遂用忠之谋，与赵阴计，得其堂阳。〔堂阳，汉县，属巨鹿郡，唐属冀州，在州西南。〕

     忠归幽州，谋欲激刘济讨王承宗；会济合诸将言曰：「天子知我怨赵，今命我伐之，〔今，当作必。〕赵亦必大备我。伐与不伐孰利﹖」忠疾对曰：「天子终不使我伐赵，赵亦不备燕。」济怒曰：「尔何不直言济与承宗反乎！」命系忠狱。使人覝成德之境，果不为备；后一日，诏果来，令济「专护北疆，勿使朕复挂胡忧，而得专心于承宗。」〔复，扶又翻。〕济乃解狱召忠曰：「信如子断矣；〔解狱，谓释其囚也。断，丁乱翻。〕何以知之﹖」忠曰：「卢从史外亲燕，内实忌之；外绝赵，内实与之。此为赵画曰：〔为，不伪翻。〕『燕以赵为障，虽怨赵，必不残赵，不必为备。』一且示赵不敢抗燕，二且使燕获疑天子。赵人既不备燕，潞人则走告于天子曰：〔卢从史镇潞州，故谓之潞人。『燕厚怨赵，赵见伐而不备燕，是燕反与赵也。』此所以知天子终不使君伐赵，赵亦不备燕也。」济曰：「今则柰何﹖」忠曰：「燕、赵为怨，天下无不知。〔自朱滔以来，燕、赵交恶。〕今天子伐赵，君坐全燕之甲，一人未济易水，此正使潞人以燕卖恩于赵，败忠于上，〔言燕本忠于上而卢从史以计败之。败，补迈翻。〕两皆售也。〔卖物去手曰售。〕是燕贮忠义之心卒染私赵之口，不见德于赵人，恶声徒嘈嘈于天下耳。〔贮，丁吕翻。卒，子恤翻。嘈，昨劳翻。〕惟君熟思之！」济曰：「磿知之矣。」乃下令军中曰：「五日毕出，后者醢以徇！」〔谭忠颇有战国说士之风，而心为唐。〕

     五年〔（庚寅，八一〇）〕

     春，正月，刘济自将兵七万人击王承宗，时诸军皆未进，济独前奋击，拔饶阳、束鹿。

     河东、河中、振武、义武四军为恒州北面招讨，会于定州。会望夜，军史以有外军，请罢张灯。张茂昭曰：「三镇，官军也，〔三镇，谓河中、河东、振武。〕何谓外军！」命张灯，不禁行人，不闭里门，三夜如平日，亦无敢喧哗者。〔唐制：两京及诸州、县街巷率置逻卒，晓暝传呼，以禁夜行，惟元夕张灯，弛禁前后各一日。〕

     丁卯，河东将王荣拔王承宗洄湟镇。吐突承璀至行营，威令不振，与承宗战屡败；左神策大将军郦定进战死。定进，骁将也，〔郦定住，擒刘辟，有骁名。〕军中夺气。

     河南尹房式有不法事，东台监察御史元稹奏摄之，〔唐制：御史分司东都，谓之东台。摄，收也。〕擅令停务；朝廷以为不，罚一季俸，召还西京。至敷水驿，〔华州华阴鲧西二十四里有敷水渠。九域志：华阴鲧有敷水镇。〕有入侍后至，破驿门呼骂而入，以马鞭击稹伤面；〔考异曰：实录云「中使仇士良与稹争厅」。按稹及白居易传皆云「刘士元」，而实录云「仇士良」，恐误。今止云内侍。〕上复引稹前过，贬江陵士曹。〔复，扶又翻。前过，谓擅令河南尹停务。上知曲在中官，故引前过以贬稹。〕翰林学士李绛、崔群言稹无罪。白居易上言：「中使陵辱朝士，中使不问而稹先贬，恐自今中使出外益暴横，〔横，户孟翻。〕人无敢言者。又，稹为御史，多所举奏，不避权势，切齿者众，恐自今无人肯为陛下当官执法，疾恶绳愆，〔为，于伪翻。〕有大奸猾，陛下无从得知。」上不听。

     上以河朔方用兵，不能讨吴少阳。三月，己未，以少阳为淮西留后。〔果如李绛之言。〕

     诸军讨王承宗者久无功，白居易上言，以为：「河北本不当用兵，今既出师，承璀未尝苦战，已失大将，〔谓郦定进战死也。〕与从史两军入贼境，迁延进退，不惟意在逗留，亦是力难支敌。希朝、茂昭至新市镇，竟不能过；〔新市，汉县名，属中山郡。唐初，新市县属观州，武德五年废州，并废新市为镇，属九门县。〕刘济引全军攻围乐寿，久不能下。〔按刘济时军瀛州而攻桨寿。桨寿时属深州，在瀛州南六十里。〕师道、季安元不可保，察其情状，似相计会，各收一县，遂不进军。〔谭忠之为田季安计者，白居易已窥见之矣。〕陛下观此事势，成功有何所望！以臣愚见，须速罢兵，若又迟疑，其害有四：可为痛惜者二，可为深忧者二。何则﹖

     若保有成，即不论用度多少；既的知不可，即不合虚费赀粮。〔赀，财也；或曰：当作资。〕悟而后行，事亦非晚。今迟校一日则有一日之费，更延旬月，所费滋多，终须罢兵，何如早罢！以府库钱帛、百姓脂膏资助河北诸侯，转令强大。此臣为陛下痛惜者一也。〔为，于伪翻；下同。〕

     臣又恐河北诸将见吴少阳已受制命，〔言制以吴少阳为淮西留后。〕必引事例轻重，同词请雪。承宗若章表继来，即义无不许。请而后舍，体势可知，转令承宗胶固同类。如此，则与夺皆由邻道，恩信不出朝廷，实恐威权尽归河北。此为陛下痛惜者二也。

     今天时已热，兵气相蒸，至于饥渴疲劳，驱以就战，人何以堪！纵不惜身，亦难忍苦。况神策乌杂城市之人，例皆不惯如此，忽思生路，〔【章：甲十一行本「路」下有「或有奔逃」四字；乙十一行本同；孔本同；张校同；退斋校同。连兵不解，不死于又屯，必思逃奔溃散为求生之路。〕一人若逃，百人相扇，一军若散，诸军必摇，事忽至此，悔将何及！此为陛下深忧者一也。

     臣闻回鹘、吐蕃皆有细作，〔细作，古之谍者。〕中国之事，小大尽知。今聚天下之兵，唯讨承宗一贼，自冬及夏，都未立功，则兵力之强弱，资费之多少，岂宜使西戎、北虏一一知之！忽见利生心，乘虚入寇，以今日之势力，可能救其首尾哉！兵连祸生，何事不有！万一及此，实关安危。此其为陛下深忧者二也。」〔「其」字衍。考异曰：白氏集云「五月十日进」，据此疏云：「从史虽经接战，与贼胜负略均。」则是未就缚也。此月戊戌，从史已流驩州，疑「五月」当为「四月」。故移于此。〕

     卢从史首建伐王承宗之谋，〔事见上卷上年五月。〕及朝廷兴师，从史逗留不进，阴与承宗通谋，令军士潜怀承宗号；〔凡行军各有号，以相识别。〕又高刍粟之价以败度支，〔时吐突承璀总行营兵屯邢、赵界。邢州，昭义巡属也。度支刍粟，不能远致以给行营，就昭义市王籴，故卢从史得高其价以牟利。度，徒洛翻。〕讽朝廷求平章事，诬奏诸道与通，不可进兵。上甚患之。

     会从史遣牙将王翊元入奏事，裴垍引与语，为言为臣之义，〔为言，于伪翻。〕微动其心，翊元遂输诚，言从史阴谋及可取之状．垍令翊元还本军经营，复来京师，〔复，扶又翻。〕遂得其都知兵马使乌重胤等款要。〔款，诚也。〕垍言于上曰：「从史狡猾骄很，必将为乱。今闻其与承璀对营，视承璀如婴儿，往来都不设备；失今不取，后虽兴大兵，未可以岁月平也。」上初愕然，熟思良久，乃许之。

     从史性贪，承璀盛陈柯玩，视其所欲，稍以遗之；〔遗，唯季翻。〕从史喜，益相昵狎。〔昵，尼质翻。〕甲申，承璀与行营兵马使李听谋，召从史入营博，伏壮士于幕下，突出，擒诣帐后缚之，内车中，驰诣京师。〔考异曰：承璀传曰：「承璀出师经年无功，乃遣密人告王承宗，令上疏待罪，许以罢兵为解；仍奏昭义节度使卢从史素与贼通，许为承宗求节钺。乃诱潞州牙将乌重胤谋，执从史送京师。」今从裴垍等传。〕左右惊乱，〔从史之左右。〕承璀斩十余人，谕以诏旨。从史营中士〔【章：甲十一行本「士」有「卒」字；乙十一行本同。】〕闻之，皆甲以出，操兵趋哗。〔操，七刀翻。趋哗，言趋走而喧哗也。〕乌重胤当军门叱之曰：「天子有诏，从者赏，敢违者斩！」士卒皆敛兵还部伍。会夜，车疾驱，未明，已出境。重胤，承洽之子；〔新书作「承玼之子」；韩愈乌氏先庙碑亦作「承玼」。一本云，「玼」或作「洽」。〕听，晟之子也。

     丁亥，范希朝、张茂昭大破承宗之众于木刀沟。〔新唐书地理志：定州新乐县东南二十里有木刀沟，有民木刀居沟旁，因名之。〕

     上嘉乌重胤之功，欲即授以昭义节度使；李绛以为不可，请授重胤河阳，以河阳节度使孟元阳镇昭义。会吐突承璀奏，已牒重胤句当昭义留后，〔句，古候翻。当，丁浪翻。〕绛上言：「昭义五州据山东要害，〔五州，泽、潞、邢、洛、磁。要害者，于我为要，于敌为害。〕魏博、恒、幽诸镇蟠结，〔魏博一镇，恒一镇，幽一镇；谓之河朔三镇。〕朝廷惟恃此以制之。邢、磁、洺入其腹内，〔邢州临赵境，磁、洺临魏境，其界犬牙相入。〕诚国之宝地，安危所系也。向为从史所据，使朝廷旰食，今幸而得之，承璀复以与重胤，〔复，扶又翻。〕臣闻之惊叹，实所痛心！昨国家诱执从史，虽为长策，已失大体。〔不能明底从史之罪而行天讨，乃诱执之，是为失体。〕今承璀又以文牒差人为重镇留后，为之求旌节，〔为，于伪翻〕无君之心，孰甚于此！陛下昨日得昭义，人神同庆，威令再立；今日忽以授本军牙将，物情顿沮，纪纲大紊。校计利害，〔校，数也，考也。计，算也，度也。〕更不若从史为之。何则﹖从史虽蓄奸谋，已是朝廷牧伯。重胤出于列校，〔校，户教翻。〕以承璀一牒代之，窃恐河南、北诸侯闻之，无不愤怒，耻与为伍；且谓承璀诱重胤逐从史而代其位，彼人人麾下各有将校，能无自危乎！傥刘济、茂昭、季安、执恭、韩弘、师道继有章表陈其情状，〔张茂昭、田季安、程执恭、李师道。〕并指承璀专命之罪不知陛下何以处之﹖〔处，昌吕翻。〕若皆不报，则众怒益甚；若为之改除，〔为，于伪翻。〕则朝廷之威重去矣。」上复使枢密使粱守谦密谋于绛曰：〔复，扶又翻〕「今重胤已总军务，事不得已，须应与节。」对曰：「从史为帅不由朝廷，〔事见二百三十六卷德宗贞轧二十佃。帅，所类翻；下同。〕故吞其邪心，终成逆节。今以重胤典兵，即授之节威福之柄不在朝廷，何以异于从史乎！重胤之得河阳，已为望外久之福，岂敢更为旅拒！况重胤所以能执从史，本以杖顺成功；一旦自逆诏命，安知同列不袭其迹而动乎！重胤军中等夷甚多，必不愿重胤独为主帅。移之他镇，乃惬众心，〔惬，苦謟翻。〕忧其致乱乎！」上悦，皆如其请。壬辰，以重胤为河阳节度使，元阳为昭义节度使。

     戊戌，贬卢从史驩州司马。

     五月，乙巳，昭义军三千余人夜溃，奔魏州。〔溃奔者，卢从史之党也。〕刘济奏拔安平。

     庚申，吐蕃遣其臣论思邪热入见，〔见，贤遍翻。〕且归路泌、郑叔矩之柩。〔平凉劫盟，泌、叔矩没于吐蕃。柩，巨救翻。郑注曰：在床曰尸，在枯曰柩。〕

     甲子，奚寇灵州。

     六月，甲申，白居易复上奏，以为：「臣比请罢兵，〔易，以豉翻；下同。复，扶又翻；下同。上，时掌翻；下上言同。比，毗至翻。〕今之事势，又不如，前不知陛下复何所待！」是时，上每有军国大事，必与诸学士谋之；尝踰月不见学士，李绛等上言：「臣等饱食不言，其自为计则得矣，如陛下何！陛下询访理道，〔理道，治道也。〕开纳宜言，实天下之幸，岂臣等之幸！」上遽令「明日三殿对来」。〔三殿，麟德殿也；殿有三面，故曰三殿。三殿之西即翰林学士院。对来者，言明日当召对，可前来也。时召对廷臣，诏旨率有对来之语。〕

     白居易尝因论事，言「陛下错」，上色庄而罢，密召承旨李绛，〔唐置翰林学士之始，无承旨。永贞元年，上始命郑絪为承旨，大诰令、大废置、丞相之密画、内外之密奏、上之所甚注意者，莫不专受专对。翰林学士凡十厅，南厅五间，北厅五间，中隔花笂道，承旨居北厅东第一间。〕谓「白居易小臣不逊，〔「白」当作「曰」。〔【章：甲十一行本正作「曰」；张校同。】〕须令出院。」〔欲出居易，不令复入翰林。〕绛曰：「陛下容纳直言，故群臣敢竭诚无隐。居易言虽少思，〔少思，犹今人言久入思虑也。少，诗绍翻。〕志在纳忠。陛下今日罪之，臣恐天下各思箝口，〔箝，其廉翻。〕非所以广聪明，昭圣德也。」上悦，待居易如初。〔考异曰：旧居易传曰：「吐突承璀为谏承璀事切，上颇不悦，谓李绛曰：『白居易小子是朕拔擢，而无礼于朕，朕实难柰。』绛对曰：『居易所以不避死亡之诛，事无巨细必言者，盖欲酬陛下特力拔擢耳。陛下欲开谏诤之路，不宜阻居易言。』上曰：『卿言是也。』由是多见听纳。」今从李司空论事。〕

     上尝欲近猎苑中，至蓬莱池西，〔蓬莱池在蓬莱殿之北，一曰太液池，池中有蓬莱山。自蓬莱池西出玄武门，入重元门，即苑中。重元门苑之南门，南对宫城玄武门。〕谓左右曰：「李绛必谏，不如且止。」

     秋，七月，庚子，王承宗遣使自为卢从史所离间，〔数，所角翻。考异曰：实录：「淄青、幽州累有章表，请赦承宗。」按刘济素与成德有怨，攻之最力。白居易请罢兵状云：「刘济近日情似近忠，今忽罢兵，虑伤其意。又岂缘刘济一人惆怅而不顾天下远图！」〔然则济岂肯请赦承宗！今不取。〕朝廷亦以师久无功，丁未，制洗雪承宗，以为成德军节度使，复以德、棣二州与之；〔复，扶又翻。〕悉罢诸道行营将士，共赐布帛二十八万端匹；〔唐制：布帛六丈为端，四丈为匹。〕加刘济中书令。

     刘济之讨王承宗也，以长子绲为副大使，〔长，知两翻。绲，古本翻。〕掌幽州留务。济军瀛州刺史，济署行营都知兵马使，使屯饶阳。济有疾，总与判官张閗、〔閗，墟里翻。〕孔目官成国宝谋，诈使人从长安来，曰：「朝廷以相公逗留无功，已除副大使为节度使矣。」明日，又使人来告曰：「副大使旌节已至太原。」又使人走而呼曰：〔呼，火故翻。〕「旌节已过代州。」举军惊骇。济愤怒，不佑所为，杀大将素与绲厚者数十人，追绲诣行营，以张閗兄皋代知留务。济自朝至日昃不食，渴索饮，〔索，山客翻。〕总因置毒而进之。七卯，济薨。绲行至涿州，〔涿州，南至莫州一百六十里。莫州，南至瀛州八十里。〕总矫以父命杖杀之，遂领军务。

     岭南监军许遂振以飞语毁节度使杨于陵于上，上命召于陵还，除冗官。〔杨于，音乌；召于同。冗官，散官也。冗，而陇翻。〕裴曰：「于陵性廉直，陛下以遂振故黜藩臣，不可。」丁巳，以于陵为吏部侍郎。遂振寻自抵罪。

     八月，乙亥，上与宰相语及神仙，问：「果有之乎﹖」〔宪宗信方士之心已露于此。〕。李藩对曰：「秦始皇、汉武帝学仙之效，具载前史，〔事各见本纪。〕太宗服天竺僧长年药致疾，〔事见二百一卷高宗总章二年。〕此古今之明戒也。陛下春秋鼎盛，方励志太平，宜拒绝方士之说。苟道盛德充人安国理，何忧无尧、舜之寿乎！」

     九月，己亥，吐突承璀自行营还，〔自讨王承宗还也。还，从宣翻，又如字。〕辛亥，复为左卫上将军，充左军中尉。裴垍曰：「承璀首唱用兵，〔事见上卷上年四月。〕岂得全不贬黜以谢天下乎！」给事中段平仲、吕元膺言承璀可斩。李绛奏称：「陛下不责承璀，他日复有败军之将，何以处之﹖〔复，扶又翻。处，昌吕翻。〕若或诛之，则同罪异罚，彼必不服；若或释之，则谁不保身而玩寇乎！愿陛下割不忍恩，行不易之典，〔有功必赏，败军必诛，此古今不易之典。〕使将帅有所惩劝。」间二日，〔间，如字。〕上罢承璀中尉，降为军器使；〔唐中世以后，置内诸司使，以宦官为之，军器库使其一也。宋白曰：军器本属军器监，中世置军器使，贞元四年废武库，其器械隶于军器使。〕中外相贺。

     裴垍得风疾，上甚惜之，中使候问旁午于道。〔一纵一横为旁午〕

     丙寅，以太常卿权德舆为礼部尚书、同平章事。

     义武节度使张茂昭请除代人，欲举族入朝。河北诸镇互遣人说止之，〔说，输芮翻。〕茂昭不从，凡四上表；上乃许之。以左庶子任迪简为义武行军司马。茂昭悉以易、定二州簿书管钥授迪简，遣其妻子先行，曰：「吾不欲子孙染于污俗。」

     茂昭既去，十月，戊寅，虞侯杨伯玉作乱，囚迪简。辛巳，义武将士共杀伯玉。兵马使张佐元又作乱，囚迪简，迪简乞归朝。既而将士复杀佐元，奉迪简主军务。〔复，扶又〕时易定府库罄竭，闾阎亦空，〔周礼：五家为比，五比为闾。阎，里中门也。〕迪简无以犒士，乃设粝饭与士卒并食之，〔粝，卢达翻，脱粟饭也。〕身居戟门下经月；〔藩镇府门列戟，因谓之戟门。〕将士感之，共请迪简还寝，然后得安其位。上命以绫绢十万匹赐易定将士；壬辰，以迪简为义武节度使。〔宪宗用任迪简而得易定，穆宗用张夕靖而失幽燕，节镇命代，可不谨哉！〕甲午，以张昭为河中、慈、隰、晋、绛节度使，从行将校皆拜官。

     右金吾大将军伊慎以钱三万缗赂右军中尉第五从直，求河中节度使；从直恐事泄，奏之。十一月，庚子，贬慎为右卫将军，坐死者三人。

     初，慎自安州入朝，〔入朝，见上卷元和元年。〕留其子宥主留事，朝廷因以为安州刺史，未能去也。〔去，羌吕翻。〕会宥母卒于长安，宥利于兵权，不时发丧。鄂岳观察使郗士美遣僚属以事过其境，宥出迎，因告以凶问，〔凶问，母卒之问也。〕先备篮舆，即日遣之。〔即今之轿也。〕

     甲辰，会王纁薨。〔纁，上弟也。薨，呼肱翻。〕

     庚戌，以前河中节度使王锷为河东节度使。上左右受锷厚赂，多称誉之，〔誉，音余。〕上命锷兼平章事，李藩固执以为不可。权德舆曰：「宰相非序进之官。唐兴以来，方镇非大忠大勋则跋扈者，朝廷或不得已而加之。今锷既无忠勋，朝廷又非不得已，何为遽以此名假之！」上乃止。〔考异曰：旧李藩传曰：「锷以钱数千万赂遗权侍，求兼宰相。藩与权德舆在中书，有密旨曰：『王锷可兼宰相，宜即拟来。』藩遂以笔涂『兼宰相』字，却奏上云：『不可。』德舆失色曰：『纵不可，宜别作奏，岂可以笔涂诏邪！』曰：『势迫矣，出今日，使不可止，日又暮，何暇别作奏。』事果寝。」会要：『崔铉曰：「此乃不谙故事者之妄传，史官之谬记耳。既称奉密旨，宜拟状中陈论，固不假以笔涂诏矣。凡欲降白麻，若商量于中书、门下，皆前一日进文书，然后付翰林草麻。」又称：藩曰：「势迫矣，出今日，使不可止」尤为疏阔。盖由史氏以藩有直亮之名，欲委曲成其美，岂所谓直笔哉！旧德舆传曰：「初，锷来朝，贵幸多誉锷者，上将加平章事，李藩坚执以为不可，德舆继奏云云，乃止。」今从之。〕

     锷有吏才，工于完聚。范希朝以河东全军出屯河北，〔谓讨王承宗也。〕耗散甚众；锷到镇之初，兵不满三万人，马不过六百匹，岁余，兵至五万人，马有五千匹，器械精利，仓库充实。又进家财三十万缗，上复欲加锷平章事，李绛谏曰：「锷在太原，虽颇着绩效，今因献家财而命之，若后世！」上乃止。〔复，扶又翻。〕

     中书侍郎〔【章：甲十一行本「郎」下有「同平章事」四字；乙十一行本同；张校同，云无注本亦无。】〕裴垍数以疾辞位；〔数，所角翻。〕庚申，罢为兵部尚书。

     十二月，戊寅，张茂昭入朝，请迁祖考之骨于京兆。〔张茂昭祖谧、父孝忠，皆葬河北。〕

     壬午，以御史中丞吕元膺为鄂岳观察使。元膺尝欲夜登城，门已锁，守者不为开。〔谫，苏果翻。不为，于伪翻。〕左右曰：「中丞也。」对曰：「夜中难辩真伪，虽中丞亦不可。」元膺乃还。〔还，音旋，又如字。〕明日，擢为重职。

     翰林学士、司勋郎中李绛面陈吐突承璀专横，语极恳切。〔横，户孟翻。恳，诚至也。〕上作色曰：「卿言太过！」绛泣曰：「陛下置臣于腹心耳目之地，若臣畏避左右，爱不言，是臣负陛下；言之而陛下恶闻，〔恶，乌路翻。〕乃陛下负臣也。」上怒解，曰：「卿所言皆人所不能言，使朕闻所不闻，真忠臣也。他日尽言，皆应如是。」己丑，以绛为中书舍人，学士如故。

     绛尝从谏上聚财，〔从，千容翻。〕上曰：「今两钶数十州，皆国家政令所不及，河、湟数千里，沦于左衽，朕日夜思雪袓宗之，耻而财力不赡，故不得不蓄聚耳。不然，朕宫中用度极俭薄，多藏何用邪！」〔淮西既平，帝之所聚，适为骄侈之资耳。〕

     六年〔（辛卯、八一一）〕

     春，正月，甲辰，以彰义留后吴少阳为节度使。

     庚申，以前淮南节度使李吉甫为中书侍郎、同平章事。二月，壬申，李藩罢为太子詹事。

     己丑，忻王造薨。〔造，代宗之子，叔袓也。〕

     宦恶李绛在翰林，〔恶，乌路翻。〕以为户部侍郎，判本司。〔判本司者，判户部职事。唐自中世以后，户部侍郎或判度支，故以判户部为判本司，此二十四司之司也。〕上问：〔【章：甲十一行本「问」下有「绛」字；乙十一行本同；退斋校同。】〕「故事，户部侍郎皆进羡余，〔羡，弋线翻。〕卿独无进，何也﹖」对曰：「守土之官，厚敛于人以市私恩，天下犹共非之；况户部所掌，皆陛下府库之物，给纳有籍，安得羡余！若自左藏输之内藏〔敛，力赡翻。藏，徂浪翻。〕以为进奉，是犹东库移之西库，臣不敢踵此弊也。」〔自玄宗时，王佅岁进钱以供天子燕私，至裴延龄而其弊极矣。〕上嘉其直，益重之。

     乙巳，上问宰相：「为政宽猛何先﹖」权舆对曰：「秦以惨刻而亡，汉以宽大而兴」。太宗观明堂图，禁抶人背；〔事见一百九十三卷贞观四年。抶，丑栗翻。〕是故安、史以来，屡有悖逆之臣，皆旋踵自亡，〔悖，蒲内翻，又蒲没翻。〕由袓宗仁政结于人心，人不能忘故也。然则宽猛之先后可见矣。」上善其言。

     夏，四月，戊辰，以兵部尚书裴垍为太子宾客，李吉甫恶之也。〔恶，乌路翻。〕

     庚午，以刑部侍郎、盐铁转运使卢坦为户部侍郎、判度支。或告泗州刺史薛謇为代北水运使，有异马不以献；事下度支，〔謇，知辇翻。下，户嫁翻。〕使巡官往验，未返，上迟之，使品官刘泰昕按其事。〔唐内侍省有品官，白身，二千九百三十一人。昕，许斤翻。〕卢坦曰：「陛下既使有司验之，又使官继往，岂大臣不足信于品官乎！臣请先就黜免。」上召泰昕还。〔还，音旋，又如字。〕

     五月，前行营粮料使于皋谟、董溪〔行营，谓前讨恒州行营。〕坐赃数千缗，敕贷其死；皋谟流春州，溪流封州，行至潭州，并追遣中使赐死。〔春州，汉合浦邵高凉县地，隋为高凉邵之阳春县，唐置春州，京师东南六千四百四十八里。封州，至京师水陆四千五百一十里。潭州，京师南二千四百四十五里。〕权德舆上言，以为：「皋谟等罪当死，陛下肆诸市朝，〔何晏曰：已刑而陈其尸曰肆。朝，直遥翻。〕谁不惧法！不当已赦而杀之。」溪，晋之子也。〔董晋相德宗，后镇宣武，薨于镇。〕

     庚子，以金吾大将军李惟简为凤翔节度使。〔李惟简，惟旨之弟也。〕陇州地与吐蕃接，旧常朝夕相伺，〔伺，相吏翻。〕更入攻抄，〔更，工衡翻。抄，楚交翻。〕人不得息。惟简以为边将当谨守备，蓄财谷以待寇，不当小利，起事盗恩，〔生事邀功窃取官赏，是为盗恩。〕禁不得妄入其地；〔禁妄入吐蕃界。〕益市耕牛，铸农器，以给农之不能自具者，增垦田数十万亩。属岁屡稔，〔属，之欲翻。屡，良遇翻，又如字。〕公私有余，贩者流及他方。

     赐振武节度使阿跌光进姓李氏

     六月，丁卯，李吉甫奏：「自秦至隋十有三代，〔吉甫所谓十三代，以秦、汉、魏、晋、宋、齐、梁、陈、北魏、北齐、周、隋为数也。〕设官之多，无如国家者。天宝以后，中原宿兵，见在可计者八十余万，〔见，贤遍翻。〕其余为商贾、僧、道不服田亩者什有五六，〔贾，音古。〕是常以三分劳筋苦骨之人奉七分待衣坐食之辈也。今内外官以税钱给俸者不下万员，天下三百余县，或以一县之地而为州，一乡之民而为县者甚众，请敕有司详定废置，吏员可省者省之，州县可并者并之，入仕之涂可减之。又，国家旧章，依品制俸，官一品月俸钱三十缗；〔永徽之制，一品月俸八千。开元二十四年，令百官防合庶仆俸食杂用，以月给之，总称月俸，一品为钱三万一千。〕职田禄米不过千斛。〔唐初给一品职田六十顷、禄七百石。〕艰难以来，增置使额，厚给俸钱，〔自兵兴后，权臣增领诸使，月给厚俸，比开元制禄数倍。〕大历中，灌臣月俸至九千缗，州无大小，刺史皆千缗。〔新志云：权臣月俸有至九十万者，刺史亦至十万，即此数也。〕常袬为相，始立限约，〔事见二百二十五卷代宗大历十二年。〕李泌又量其闲剧，随事增加，〔事见二百三十三卷德宗贞元四年。量，音良；下同。〕时谓通济，理难减削。然犹有名存职废，或额去俸存，闲刻之间，厚薄顿异。请敕有司详考俸料、杂给，量定以闻。」〔按常袬为相，增京官正员及诸道观察使、都团练使、副使以下料钱。李泌为相，又增百官及畿内官月俸，复置手力资课岁给钱。左、右卫上将军以下又有六杂给：一曰粮米，二曰盐，三曰私马，四曰手力，五曰随身，六曰春、冬服。私马则有刍豆，手力则有资钱，随身则有粮、、米盐，春、冬服则有布、绢、絁、紬、绵。射生、神策大将军增以鞋。州县官有手力、杂给钱。李吉甫请就加详校而量定之也。〕于是命给事中段平仲、中书舍入韦贯之、兵部侍郎许孟容、户部侍郎李绛同详定。

     秋，九月，富平人梁悦报父仇，杀秦杲，自诣县请罪。敕：「复雠，据礼经则义不同天，〔礼记曰：父之雠不与共戴天。〕征法令则杀人者死。礼、法二事，皆王教之大端，有此异同固资论辩，宜令都省集议闻奏。」〔都省，尚书都省。〕职方员外郎韩愈议，以为：「律无其条，非阙文也。盖以不许复雠，则伤孝子之心而乖先王之训；许复雠，则人将倚法专杀，无以禁止其端矣。故圣人丁宁其义于经，而深没其文于律，其意将使法吏一断于法，〔断，丁乱翻。〕而经术之士得引经而议也。宜定其制曰：『凡复父雠者，事发，具申尚书省集议奏闻，酌其宜而处之。』〔处，昌翻。〕则经律无失其指矣。」敕：「梁悦杖一百，流循州。」〔循州，古龙川县地。旧志：至东都四千八百里。加东都至京师道里，从可知也。〕

     甲寅，吏部奏准敕并省内外官计八百八员，诸司流外一千七百六十九人。

     黔州大水坏城郭，〔黔，音禽，又其廉翻。坏，音怪。〕观察使窦群癹溪洞蛮以治之；〔黔中观察使领辰、锦、施、叙、奖、夷、播、思、费、南、溪、溱等州，又有羁縻州五十，大率皆溪洞蛮也。治，直之翻。〕督役太急，于是辰、溆二州蛮反，〔叙州，本巫州，天授二年改沅州，开元十三年以沅、原声相近，复为巫州，大历五年更名叙州。考异曰：旧传作「辰、锦二州」，今从实录。〕群讨之，不能定。戊午，贬群开州刺史。〔开州，治开江县，因县名州，京师南一千四百六十里。〕

     冬，十一月，弓箭库使刘希光〔唐内诸司使，弓箭库使在军器库使之下。〕受羽林大将军孙铸钱二万缗，为求方镇，〔暃，神六翻。为于伪翻。〕事觉，赐死。事连左卫上将军、知内侍省事吐承璀，丙申，以承璀为淮南监军。上问李绛：「朕出承璀何如﹖」对曰：「外人不意陛下遽能如是。」上曰：「此家奴耳，向以其驱使之又，〔承璀事帝于东宫。〕故假以恩私；若有违犯，朕去之轻如一毛耳！」〔去，羌吕翻。〕

     十六宅诸王既不出合，〔考异曰：新李吉甫传作「十宅」〕。按旧纪，自此至唐末，皆云「十六宅」。新传误也。余按开元以来，皇子多居禁中，诏附苑城为大宫，分院而处，号十王宅，中人押之；就夹城参天子起居。其后增为十六宅。旧史曰：开元于安国寺东附苑城为大宅，分院而居，号十王宅。十王，谓庆、忠、棣、鄂、仪、颍、永、荣、延、济。其后盛、仪、寿、丰，恒、梁六王又就封入内宅，此十六宅得名之始也。〕其女嫁不以时，选尚者皆由宦官，率以厚赂自达。李吉甫上言：「自古尚主必择其人，独近世不然。」十二月，壬申，诏封恩王等六女为县主，委中书、门下、宗正、吏部选门地人才称可者嫁之。〔称，尺证翻。〕

     己丑，以户部侍郎李绛为中书侍郎、同平章事。〔考异曰：旧传曰：「吐突承璀恩宠莫二，是岁，将用绛为宰相，前一日出璀为淮南监军；翌日降制，以绛同平章事。」新传曰：「绛所言无不听，帝欲遂以为相。而承璀宠方盛，忌其进，阴有毁短，帝乃出承璀淮南监军；翌日，拜绛同平章事。」今据实录，出承璀至绛入相五十四日。旧传云：「翌日」，误也。〕李吉甫为相，多修旧怨，上颇知之，故擢绛为相。吉甫善逄迎上意，而绛鲠直，数争论于前；〔数，所角翻。〕上多直绛而从其言，由是二人有隙。

     闰月，辛卯朔，黔州奏：辰、溆贼帅张伯靖寇播州、费州。〔溆，音叙。〕

     晧试太子通事舍人李涉〔唐太子通事舍人属右春坊，员八人，正七品下，掌导宫臣辞见、承令劳问。此职事官也。若涉则试官。〕佑上于吐突承璀恩顾未衰，乃投匦上疏称「承璀有功，希光无罪。承璀又委心腹，不宜遽弃。」知匦使、谏议大夫孔戣见其副章，诘责不受；涉乃行赂，诣光顺门通之。〔戣，渠龟翻。武后垂拱四年，置匦四枚，共为一室，列于朝堂：东方木位，主春，配仁，色青，仁者以亭育为本，以青匦置于东，有能告养人及劝农之事者投之，铭曰延恩匦；南方火位，主夏，色赤，配信，信者风化之本，以丹匦置于南，有能正谏、论时政得失者投之，铭曰招谏匦；西方金位，主秋，色白，配义，义者以断决为本，以素匦置于西，有欲自陈抑屈者投之，铭曰申冤匦；北方水位，主冬，色玄，配智，智者谋虑之本，以玄匦置于北，能告以谋智者投之，铭曰通玄匦。以谏议、补、拾充使于朝堂，知匦事。每日所有投书，至暮并即进入；其诣光顺门进状者，合门使收而进之。宋朝改知匦使为理检使。宋白曰：光顺门外即昭庆门。匦，居洧翻。〕戣闻之，上疏极言「涉奸险欺天，请加显戮。」戊申，贬涉峡州司仓。〔峡州，古夷陵地，蜀置宜都郡，梁置宜州，后魏改拓州；取开拓之义；周武帝以州扼三峡之口，改曰峡州。旧志：峡州，京师东南一千八百八十八里。〕涉，渤之兄；〔李渤时隐于少室山。〕戣，巢父之子也。〔孔巢父死于李怀光之难。〕

     辛亥，惠昭太子宁薨。〔宁立为太子，见上卷四年三月。〕

     是岁，天下大稔，米斗有直二钱者。

     七年〔（壬辰、八一二）〕

     春，正月，辛未，以京兆尹元义方为鄜坊观察使。初，义方媚事吐突承璀，李吉甫欲自托于承璀，擢义方为京兆尹。李绛恶义方为人，故出之。〔恶，乌路翻。〕义方入谢，因言「李绛私其同年许季，除京兆少尹，出臣鄜坊，专作威福，欺罔聪明。」上曰：「朕谙李绛不如是。〔谙，乌含翻。〕明日，将问之。」义方惶愧而出。明日，上以诘绛曰：「人于同年居有情乎！」对曰：「同年，乃九州岛四海之人偶同科第，或登科然后相识，情于何有！〔唐人谓同榜进士为同年，至今犹然。〕且陛下不以臣愚，备位宰相，宰相职在量才授任，若其人果才，虽在兄弟子侄之中犹将用之，况同年乎！避嫌而弃才，是乃便身，非徇公也。」下曰：「善，朕知卿必不尔。」遂趣义方之官。〔趣，读曰促。〕

     振武河溢，毁东受降城。〔东受降城濒河，河溢，故毁城。〕

     三月，丙戌，上御延英殿，李吉甫言：「天下已太平，陛下宜为乐。」〔乐，音洛；下同。〕李绛曰：「汉文帝时兵木无刃，家给人足，贾谊犹以为厝火积薪之下，不可谓安。〔见十四卷汉文帝六年。〕今法令所不能制者，河南、北五十余州；犬戎腥膻，近接泾、陇，烽火屡惊；〔唐六：烽候所置，大率三十里。若有山冈隔绝，须逐便安置，得相望见，不必要限三十里。其逼边境者，筑城而置之，每烽置帅副各一人。其放烽有一炬、两炬、三炬、四炬，随贼多少为差。〕加之水旱时作，仓廪空虚，此正陛下宵衣旰食之时，岂得谓之太平，遽为乐哉！」〔旰，古按翻。〕上欣然曰：「卿言正合朕意。」退，谓左右曰：「吉甫专为悦媚；如李绛，真宰相也！」

     上尝问宰相：「贞元中政事不理，何乃至此﹖」李吉甫对曰：「德宗自任圣智，不信宰相而信他人，是使奸臣得乘间弄威福。〔间，古苋翻。〕政事不理，职此故也。」上曰：「然此亦未必皆德宗之过。朕幼在德宗左右，见事有得失，当时宰相亦未有再三执奏者，皆怀禄禄偷安，今日岂得专归咎于德宗邪！卿辈宜用此为戒，事有非是，当力陈不已，勿畏朕谴怒而遽止也。」

     李吉甫尝言：「人臣不当强谏，〔左传：宫之奇之为人也，懦而不能强谏。陆德明音义曰：强，其良翻，又其两翻。〕使君悦臣安，不亦美乎！」李绛曰：「人臣当犯颜苦口，指陈得失，若陷君于恶，岂得为忠！」上曰：「绛言是也。」吉甫至中书，卧不视事，长吁而已。李绛或久不谏，上辄诘之曰：「岂朕不能容受邪，将无事可谏也﹖」

     李吉甫又尝言于上曰：「赏罚，人主之二柄，不可偏废。陛下践阼以来，惠泽深矣；而威刑未振，中外懈惰，〔懈，古隘翻，怠也。〕愿加严以振之。」上顾李绛曰：「何如﹖」对曰：「王者之政，尚德不尚刑，岂可舍成、康、文、景而效秦始皇父子乎！」上曰：「然。」后旬余，于拐入对，亦劝上峻刑。又数日，上谓宰相曰：「于拐大是奸臣，劝朕峻刑，卿知其意乎﹖」皆对曰：「不知也。」上曰：「此欲使朕失人心耳。」吉甫失色，退而抑首不言笑竟日。〔上以于拐峻刑之言为奸，故吉甫愧前之失言。〕

     夏，四月，丙辰，以库部郎中、翰林学士崔群为中书舍人，学士如故。〔库部郎，掌戎器、卤簿、仪仗，属兵部。〕上嘉群谠直，〔谠，音党。〕命学士「自今奏事，必取崔群联署，然后进之。」群曰：「翰林举动皆为故事。必如是，后来万一有阿媚之人为之长，〔长，知丈翻。〕则下位直言无从而进矣。」固不奉诏。章三上，〔上，时掌翻。〕上乃从之。

     五月，庚申，上谓宰相曰：「卿辈屡言淮、浙去岁水旱，近有御史自彼还，言不至为灾，事竟如何﹖」李绛对曰：「臣按淮南、浙西、浙东奏状，皆云水旱，人多流亡，求设法招抚，〔设为法制以招抚流亡之民。〕其意似恐朝廷罪之者，岂肯无灾而妄言有灾邪！此盖御史欲为奸谀以悦上意耳，愿得其主名，按致其法。」上曰：「卿言是也。国以人为本，闻有灾当亟救之，岂可尚复疑之邪！〔复，扶又翻。〕朕适者不思，失言耳。」命速蠲其租赋。上尝与宰相论治道于延英殿，〔治，直吏翻。〕日旰，暑甚，汗透御服，宰相恐上体倦，求退。上留之曰：「朕入禁中，所与处者独宫人、宦官耳，故乐与卿等且共谈为理之要，殊不知倦也。」〔为理，犹言为治。唐避高宗讳，改治为理。处，昌吕翻。乐，音洛。〕

     六月，癸巳，司徒、同平章事杜佑以太保致仕。

     秋，七月，乙亥，立遂王宥为太子，更名恒。〔更，工衡翻。恒，户登翻。考异曰：旧澧王恽传曰：「时吐突承璀恩宠特异，惠昭太子薨，议立储副，承璀独排群议属澧王，欲以威权自树。赖上明断不惑。」承璀传曰：「八年，欲召承璀还，乃罢绛相位。承璀还，复为神策中尉。惠昭太子薨，承璀建议请立澧王宽为太子。宪宗不纳，立遂王宥。」崔群传曰：「宪宗以澧王居长，又多内助。」新传亦曰：「惠昭太子薨，承璀请立澧王，不从。」据实录：「六年十一月，承璀监淮南军。闰十二月，惠昭太子薨。明年，承璀乃召还。」而新、旧传皆如此。穆宗卒以此杀承璀。盖宪宗末年，承璀欲废太子，立澧王耳，非惠昭初薨时也。〕恒，郭贵妃之子也。诸姬子澧王宽，长于恒；〔长，知两翻。〕上将立恒，命崔群为宽草让表，〔为，于伪翻。〕群曰：「凡推己之有以与人谓之让。〔推，吐雷翻。〕遂王，嫡子也，宽何让焉！」〔史言崔群力为宪宗言立子以嫡不以长之义。〕上乃止。

     八月，戊戌，魏博节度使田季安薨。

     初，季安娶洺州刺史元谊女，〔元谊奔魏见二百三十五卷德宗贞元十二年。〕生子怀谏，为节度副使。〔新志：节度副使在行军司马之下，节度副大使则在行军司马之上，河北三镇以为储帅。〕牙内兵马使田兴，庭玠之子也，〔田庭玠见二百二十六卷德宗建中二年。〕有勇力，颇读书，性恭逊。季安淫虐，兴数规谏，〔数，所角翻。〕军中赖之。季安以为收众心，出为临清镇将，将〔【章：甲十一行本不重「将」字；乙十一行本同。】〕欲杀之。〔将欲，如字。〕兴阳为风痹，〔痹，必至翻，冷湿病也。〕灸灼满身，〔灸，居又翻，灼艾也。〕乃得免。季安病风，杀戮无度，军政废乱，夫人元氏召诸将立怀谏为副大使，知军务，时年十一；〔考异曰：论事集作「十二」，今从实录及旧传。〕迁季安于别寝，月余而薨。召田兴为步射都佑兵马使。

     辛亥，以左龙武大将军薛平为郑滑节度使，欲以控制魏博。

     上与宰相议魏博事，李吉甫请兴兵讨之，李绛以为魏博不必用兵，当自归朝廷。吉甫盛陈不可不用兵之状，上曰：「朕意亦以为然。」绛曰：「臣窃观两河藩镇之跋扈者，皆分兵以隶诸将，不使专在一人，恐其权任太重，乘间而谋己故也。〔间，古苋翻。〕诸将势均力敌，莫能相制，欲广相连结，则众心不同，其谋必泄；欲独起为变，则兵少力微，势必不成。加以购赏既重，刑诛又峻，是以诸将互相顾忌，莫敢先发，跋扈者恃此以为长策。然臣窃思之，若常得严明主帅能制诸将之死命者以临之，则粗能自固矣。〔帅，所类翻。粗，坐五翻，今读从去声。〕今怀谏乳臭子，不能自听断，〔断，丁自翻。〕军府大权必有所归，诸将厚薄不均，怨怒必起，不相服从，则向日分兵之策，适足为今日祸之阶也。田氏不为屠肆，〔谓举家见屠，骨肉分裂，若屠家之屠羊豕然，挂肉于枅以为列肆。〕则悉为俘囚矣，何烦天兵哉！〔天子之兵，谓之天兵。〕彼自列将起代主帅，邻道所恶，莫甚于此。〔恶，乌路翻。〕彼不倚朝廷之援以自存，则立为邻道所韰粉矣。〔韰，与齑同，笺西翻，谇切姜蒜为之。〕故臣以为不必用兵，可坐待魏博之自归也。但愿陛下按兵养威，严敕诸道选练士马以须后敕。〔须，待也。〕使贼中知之，不过数月，必有自效于军中者矣。至时，惟在朝廷应之敏速，中其机会，〔中，竹仲翻。〕不爱爵禄以赏其人，使两河藩镇闻之，恐其麾下效之以取朝廷之赏，必皆恐惧，争为恭顺矣。此所谓不战而屈人兵者也。」上曰：「善！」

     他日，吉甫复于延英盛陈用兵之，〔复，扶又翻；下同。〕且言刍金帛皆已有备。上顾问绛，〔顾，回视也。〕绛对曰：「兵不可轻动。前年讨恒州，〔恒，户登翻。〕四面发兵二十万，又发两神策兵自京赴之，天下骚动，所费七百余万缗，讫无成功，为天下笑。〔谓吐突承璀讨王承宗也。〕今疮痍未复，人皆惮战；若又使敕命驱之，臣恐非直无功，或生他变。况魏博不必用兵，事势明白，愿陛下勿疑。」上奋身抚案曰：「朕不用兵决矣。」〔抚，拍也。考异曰：新吉甫传：「魏博节度使田季安疾甚，吉甫请任薛平为义成节度使，以重兵控邢、洛，因图上河北险要所在，帝张于浴堂门壁，每议河北事，必指吉甫曰：『朕日按图，信如卿料矣。』按宪宗竟用李绛之策不用兵而魏博平，不如新传所言。今不取。〕绛曰：「陛下虽有是言，恐退朝之后，复有荧惑圣听者。」上正色厉声曰：「朕志已决，谁能惑之！」绛乃拜贺曰：「此社稷之福也。」

     既而田怀谏幼弱，军政皆决于家僮蒋士则，数以爱憎移易诸将，〔数，所角翻。〕众皆愤怒。朝命久不至，〔朝，直遥翻。〕军中不安。田兴晨入府，士卒数千人大，噪，环兴而拜，〔环，音宦。〕请为留后。兴惊仆于地，众不散；久之，兴度不免，〔度，徒洛翻。〕乃谓曰：「汝肯听吾言乎！」皆曰：「惟命。」兴曰：「勿犯副大使，守朝廷法令，申版籍，请官吏，然后可。」皆曰「诺。」兴乃杀蒋士则等十余人，迁怀谏于外。〔代宗广德元年，田承嗣帅魏博，四世，四十九年而灭。〕

