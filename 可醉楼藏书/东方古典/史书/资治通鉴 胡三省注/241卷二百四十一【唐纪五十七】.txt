卷第二百四十一【唐纪五十七】起屠维大渊献（己亥）二月，尽重光赤奋若（辛丑）六月，凡二年有奇。

     宪宗昭文章武大圣至神孝皇帝下

     元和十四年〔（己亥、八一九）〕

     二月，李听袭海州，克东海、朐山、怀仁等县。〔海州，治朐山，本汉朐县，后人加「山」字。东海，汉赣榆县地，后齐置东海县，属东海郡；隋废郡及县，入广饶县，隋仁寿元年改广饶日东海，避太子讳也；唐属海州。九域志：在州东一十里。怀仁县，梁置南、北二青州，东魏废州，置义塘郡及怀仁县，隋废郡，以县属海州。九域志：在州北八十里。宋白曰：海州怀仁县，本汉赣余县地。按汉赣余，今县东北三十里赣余古城是也，梁于此置黄郭戍，后魏置义塘郡，理黄郭城，领义唐、归义、怀仁三县，高齐移义唐郡及怀仁县并理今密州莒县界，隋开皇废郡，移怀仁县理此，今县理是也。〕李愬败平卢兵于沂州，拔丞县。〔丞，汉县，后魏置兰陵郡，隋废郡为兰陵县，武德四年改曰丞县，后属沂州。九域志：在州西南一百八十里。宋白曰：丞，汉旧县，春秋时鄫国也。晋置兰陵郡，理理丞城。按前此丞县理在今县西一里，汉没县故城是也。隋开皇十六年置鄫州及丞县，寻废州及县，仍移兰陵县置于鄫州故城，中唐又改兰陵为丞县。县西北有丞水。败，补迈翻。丞，时证翻。〕

     李师道闻官军侵逼，发民治郓州城堑，修守备，〔治，直之翻。堑，七艳翻。〕役及妇人，民益惧且怨。

     都知兵马使刘悟，正臣之孙也，〔刘正臣二百一十七卷肃宗至德元载。〕师道使之将兵万余人屯阳榖以拒官军。悟务为宽惠，使士卒人人自便，军中号日刘父。及田弘正渡河，悟军无备，战又数败。〔数，所角翻。〕或谓师道曰：「刘悟不修军法，专收众心，专收众心，恐有他志，宜早图之。」师道召悟计事，欲杀之。或谏曰：「今官军四合，悟无逆状，用一人言杀之，诸将谁肯为用！是自脱其爪牙也。」师道留悟旬日，复遣之，厚赠金帛以安其意。悟知之，还营，阴为之备。师道以悟将兵在外，署悟子从谏门下别奏。〔门下别奏者，使厕员牙门下，俟别奏补官也。唐六典：凡诸军镇大使，三品已上，傔二十五人，别奏十人；副使，傔二十人，别奏八人。总管，三品已上，傔十八人，别奏六人；子总管，四品已上，傔十一人，别奏三人。若讨击、防御、游弈使副，傔准品各减三人，别奏各减二人。总管及子总管，傔准品各减二人，别奏各减一人。若镇守已下无副使或隶属大军镇者，使已下傔，奏并四分减一，所补傔、奏皆令自召以充。〕从谏与师道诸奴日游戏，颇得其阴谋，密疏以白父。

     又有谓师道者曰：「刘悟终为患，不如早除之。」丙辰，师道潜遣二使赍帖授行营兵马副使张暹，令斩悟首献之，勒暹权领行营。时悟方据高丘张幕置酒，去营二三里。二使至营，密以帖授暹。暹素与悟善，阳与使者谋曰：「悟自使府还，〔还，音旋，又如字。〕颇为备，不可忽忽，暹请先往白之，云『司空遣使存问将士，兼有赐物，请都头速归，〔军中称都将为都头〕同受传语。』〔传语，谓师道遣使者所传言语也。〕如此，则彼不疑，乃可图也。」使者然之。暹怀帖走诣悟，屏人示之。〔屏，必郢翻，又卑正翻。〕悟潜遣人先执二使，杀之。

     时已向暮，悟按辔徐行还营，坐帐下，严正自卫。召诸将，厉色谓之曰：「悟与公等不顾死亡以抗官军，诚无负于司空。今司空信谗言，来取悟首。悟死，诸公其次矣。且天子所欲诛者独司空一人，今军势日蹙，吾曹何为随之族灭！欲与诸公卷旗束甲，〔卷，与卷同。〕还入郓州，奉行天子之命，〔言奉行诏旨，以诛李师道。〕岂徒免危亡，富贵可图也。诸公以为如何﹖」兵马使赵垂棘立于众首，良久，对曰：「事〔【章：十二行本「事」上有「如此」二字；乙十一行本同；孔本同；张校同。】〕果济否﹖」悟应声骂曰：「汝与司空合谋邪！」立斩之。徧问其次，有迟疑未言者，悉斩之，并斩军中素为众所恶者，〔恶，乌路翻。〕凡三十余，尸于帐前。余皆股栗，曰：「惟都头命，愿尽死！」＊

     乃令士卒曰：「入郓，人赏钱百缗，惟不得近军帑。〔近，其靳翻。帑，他朗翻。〕其使宅及逆党家财，任自掠取；〔使宅，谓节度使所居也。〕有仇者报之。」使士皆饱食执兵，夜半，听鼓，三声绝，即行，人衔枚，马缚口，遇行人，执留之，〔恐行人遇兵，走还城报师道，令执留之。〕人无知者。距城数里，天未明，悟驻军，使听城上柝声绝，〔天明，则柝声绝。〕使十人前行，宣言「刘都头奉帖追入城。」〔主帅文书下诸将谓之帖。〕门者请俟写简白使，〔古者联竹为简策以写书为简。白使，谓白节度使。使，疏吏翻。〕十人拔刃拟之，皆窜匿；悟引大军继至，城中噪哗动地。此至，〔比，必利翻，及也。〕子城已洞开，惟牙城拒守，〔凡大城谓之罗城，小城谓之子城。又有第三重城以卫节度使居宅，谓之牙城。谓之牙城。〕寻纵火斧其门而入。牙中兵不过数百，始犹有发弓矢者，俄知力不支，皆投于地。

     悟勒兵升听事，使捕索师道。索，山客翻。师道与二子伏厕床下，索得之，〔索，山客翻。悟命置牙门外隙地，使人谓曰：「悟奉密诏送司空归阙，然司空亦何颜复见天子！」〔复，扶又翻。〕师道犹有幸生之意，其子弘方仰曰：「事已至此，速死为幸！」寻皆斩之。〔代宗永泰元年，李正己得淄青，四世，五廾四年而灭。〕自卯至午，悟乃命两都虞候巡坊市，禁掠者，实时皆定。大集兵民于球场，亲乘马巡绕，慰安之。斩赞师道逆谋者二十余家，文武将吏且惧且喜。〔【章：十二行本「喜」下有「皆入贺」三字；乙十一行本同；孔本同；张校同。】〕悟见李公度，执手歔欷；出贾直言于狱，〔直言被囚见上卷上年。〕置之幕府。

     悟之自阳谷还兵趋郓也，〔趋，七喻翻。〕潜使人以其谋告田弘正：「事成，当举烽相白；万一城中有备不能入，愿公引兵为助。功成之日，皆归于公，悟何敢有之。」且使弘正进据己营。弘正见烽，知得城，遣使往贺。悟函师道父子三首遣使送弘正营，弘正大喜，露布以闻。淄、青等十二州皆平。

     弘正初得师道首，疑其非真，召夏侯澄使识之。澄熟视其面，长号陨绍者久之，乃抱其首，舐其目中尘垢，复恸哭。弘正为之改容，义而不责。〔识，如字，辨识也。号，户刀翻。舐，直氏翻。复，扶又翻。为，于伪翻。夏侯澄禽见上卷上年。〕

     壬戌，田弘正捷奏至。乙丑，命户部侍郎杨于陵为淄青宣抚使。已巳，李师道首函至。自广德以来，垂六十年，藩镇跋扈河南、北三十余州，自除官吏，不供贡赋，至是尽遵朝廷约束。〔呜呼！兼并易也，坚凝之难！读史至此，盍亦知其所以得，鉴其所以失，则知资治通鉴一书不苟作矣。〕

     上命杨于陵分李师地道，于陵按图籍，视土地远迩，计士马众寡，校仓库虚实，分为三道，使之适均：〔于，音乌。〕以郓、曹、濮为一道，〔郓，音运。濮，音卜。〕淄、青、齐、登、莱为一道，兖、海、沂、密为一道；上从之。

     刘悟以初讨李师道诏云：「部将有能杀师道以众降者，师道官爵悉以与之。」意谓尽得十二州之地，遂补署文武将佐，更州县长吏；〔更，工衡翻。〕谓其下曰：「军府之政，一切循旧。自今但与诸公抱子弄孙，夫复何忧！」〔复，扶又翻；下复须同。〕

     上欲移悟他镇，恐悟不受代，复须用兵，密诏田弘正察之。弘正日遣使者诣悟，托言修好，实观其所为。悟多力，好手搏，〔好，呼到翻。〕得郓州三日，则教军中壮士手搏，与魏博使者庭观之，自摇肩攘臂，离坐以助其势。〔离，力智翻。坐，徂卧翻。〕弘正闻之，笑曰：「是闻除改，〔除改，谓除书改授他镇。〕登即行矣，〔言登时即行也。〕何能为哉！」庚午，以悟为义成节度使。悟闻制下，手足失坠；〔言惊遽失守，不知所为。〕明日，遂行。弘正已将数道，比至城西二里，与悟相见于客亭，〔客亭，即驿亭，送迎使客之所。〕即受旌节，驰诣滑州，辟李公度、李存、郭昈、贾直言以自随。

     悟素与李文会善，既得郓州，使召之，未至。〔李文会出登州见上卷上年。〕闻将移镇，昈、存谋曰：「文会佞人，败乱淄青一道，〔败，补迈翻。〕灭李司空之族，万人所共雠也！不乘此际诛之，田相公至，务施宽大，将何以雪三齐之愤怨乎！」〔自项羽分齐为三，以王田市、田都、田安，遂有三齐之名。后人因而言之。〕乃诈为悟帖，遣使即文会所至，取其首以来。使者遇文会于丰齐驿，斩之。〔据梁敬翔编遗录，丰齐驿当在齐州东南三十里。宋白曰：齐州禹城县有汉祝阿故城，在丰齐驿东北二里。〕比还，〔比，必利翻。及也。还，音旋，又如字。〕悟及昈、存已去，无所复命矣。文会二子，一亡去，一死于狱，家赀悉人所掠，田宅没官。

     诏以淄青行营副使张暹为戎州刺史。〔刘悟奏言其功也。〕

     癸酉，加田弘正检校司徒、同平章事。

     先是，李师道将败数月，〔先，悉荐翻。〕闻风动鸟飞，皆疑有变，禁郓人亲宴聚及道路偶语，犯者有刑。弘正既入郓，悉除苛禁，人游乐，寒食七昼夜不禁行人。〔弘正特为此示郓人以宽大耳。按寒食之说不同，初学记曰：周礼司烜氏，仲春以木铎徇火禁于国中。注云：为季春将出火也。今寒食准节气是仲春之末。清明是三月之初。然则禁火并周制也。洪容斋曰：先贤传曰：太原旧俗以介子推焚骸，一月寒食。邺中记曰：并州俗，冬至后一百五日为子推断火，冷食三日。魏武以太原、上党、西河皆冱寒之地，令人不得寒食。此注已见前。〕或谏曰：「郓人久为寇敌，今虽平，人心未安，不可不备。」弘正曰：「今为暴者既除，宜施以宽惠，若复为严察，是以桀易桀也，庸何愈焉！」〔愈，贤也，胜也。复，扶又翻。〕

     先是，贼数遣人入关，截陵戟，焚仓场，流矢飞书，以震骇京师，沮挠官军。〔事见二百三十九卷十年。数，所角翻。沮，在吕翻。挠，奴巧翻。〕有司督察甚严，潼关吏至发人囊箧以索之，〔索，山客翻。〕然终不能绝。及田弘正入郓，阅李师道簿书，有赏杀武元衡人王士元等及赏潼关、蒲津吏卒案，乃知向者皆吏卒受赂于贼，容其奸也。〔案，文案也，亦请之案牍。史言关津不足以禁奸，乃所以容奸。〕

     裴度纂述察、郓用兵以来上之忧勤机略，因侍宴献之，请内印出付史官。〔请自禁中用印而出付史官。〕上曰：「如此，似出朕志，非所欲也。」弗许。〔史言宪宗此事得为君之体。〕

     三月，戊子，以华州刺史马总为郓、曹、濮等州节度使。己丑，以义成节度使薛平为平卢节度、淄．青．齐．登．莱等州观察使。〔自是之后，淄青专平卢之号，而郓寻赐号天平军矣。〕以淄青四面行营供军使王遂为沂、海、兖、密等州观察使。〔为王遂以严酷召乱张本。〕

     横海节度使乌重胤奏：「河朔藩镇所以能旅拒朝命六十余年者，由诸州县各置镇将领事，收刺史、县令之权，自作威福。向使刺史反得行其职，则虽有奸雄如安、史，必不能以一州独反也。臣所领德、棣、景三州，已举牒反还刺史职事，应在州兵并令刺史领之。」夏，四月，丙寅，诏诸道节度、都团练、都防御、经略等使所统支郡兵马，并令刺史领之。自至德以来，节度使权重，所统诸州反置镇兵，以大将主之，暴横为患，〔横，户孟翻。〕故重胤论之。其后河北诸镇，惟横海最为顺命，由重胤处之得宜故也。〔史言反侧之地，择帅不可不详。处，昌吕翻〕。

     辛未，工部侍郎、同平章事程异薨。

     裴度在相位，知无不言，皇甫镈之党阴挤之。〔挤，子细翻，又子西翻。考异曰：旧传曰：「镈与宰相李逢吉、令孤楚合势挤度，故出镇。」按逢吉时在东川，楚在昭义，皆不为相。今不取。按后「昭义」当作「河阳」。〕丙子，诏度以门下侍郎、同平章事，充河东节度使。

     皇甫镈专以掊克取媚，〔掊，蒲侯翻。〕人无敢言者，独谏议大夫武儒衡上疏言之。镈自诉于上，上曰：「卿以儒衡上疏，将报怨邪！」镈乃不敢言。儒衡，元衡之从父弟也。〔从，才用翻。〕

     史馆修撰李翱上言，贞观三年置史馆于门下省，有修撰四人，掌修国史。以为：「定祸乱者，武功也；兴太平者，文德也。今陛下即以武功定海内，若遂革弊事，复高祖、太宗旧制；用忠正而不疑，屏邪佞而不迩；〔屏，必郢翻，又卑正翻。〕改税法，不督钱而纳布帛；〔自建中初，杨炎定两税法，不令民输其土之所产而督钱。〕绝进献，宽百姓租赋；厚边兵，以制戎狄侵盗；数访问待制官，以通塞蔽；〔数，所角翻。塞，悉则翻。〕此六者，政之根本，太平之所以兴也。陛下既已能行其难，若何不为其易乎！以陛下天资上圣，如不惑近习容悦之辞，任骨鲠正直之士，与之兴大化，可不劳而成也。若不以此为事，臣恐大功之后，逸欲易生。〔易，以豉翻。〕进言者必曰：『天下既平矣，陛下可以高枕自安逸，』〔忱，职任翻。〕如是，则太平未可期矣！」

     秋，七月，丁丑朔，田弘正送杀武元衡贼王士元等十六人，诏使〔【章：十二行本「使」作「仗」；乙十一行本同；孔本同；熊校同。】〕内京兆府、御史台徧鞫之；皆款服。〔款，诚也，言吐诚而伏罪也。〕京兆尹崔元略以元衡物色询之，则多异同。元略问其故，对曰：「恒、郓同谋遣客刺元衡，〔恒，户登翻。刺，七亦翻。〕而士元等后期，闻恒人事已成，遂窃以为己功，还报受赏耳。今自度为罪均，〔度，徒洛翻。〕终不免死，故承之。」上亦不欲复辨正，悉杀之。〔复，扶又翻。〕

     戊寅，宣武节度使韩弘始入朝，〔蔡、郓既平，韩弘始入朝。〕上待之甚厚。弘献马三千，绢五千，〔【张：「五千」作「五十万」。】〕杂绘三万，金银器千，〔缯，慈陵翻。〕而汴之库貛尚有钱百余万缗，绢百余万匹，马七千匹，粮三百万斛。〔史言韩弘善完聚。〕

     己丑，群臣上尊号曰元和圣文神武法天应道皇帝；赦天下。

     兖、海、沂、密观察使王遂，本钱谷吏，性狷急，无远识。〔狷，古掾翻。〕时军府草创，〔是年三月，方分四州置观察。〕人情未安，遂专以严酷为治，〔治，直吏翻。〕所用杖绝大于常行者；〔唐制：凡杖皆长三尺五寸，削去节目。讯杖，大头径三分三厘，小头二分二厘。常行杖，大头二分七厘，小头一分七厘。笞杖，大头二分小头一分有半。〕每詈将迕，軏曰「反虏」；又盛夏役士卒营府舍，督责峻急；将卒愤怨。

     辛卯，毅卒王弁与其徒四人浴于泝水，〔沂州治临沂县，以临沂水名之也。〕密谋作乱，曰：「今服役触罪亦死，奋命立事亦死，死于立事，不犹愈乎！明日，常侍与监军副使有宴，军将皆在告，直兵多休息，〔常侍，谓王遂也。副使，谓观察副使也。在告，谓休假在私室也。直兵，直卫之兵也。〕吾属乘此际出其不意取之，可以万全。四人皆以为然，约事成推弁为留后。

     壬辰，遂方宴饮，日过中，弁等五人突入，于直房前取弓刀，〔直房，直兵之所舍之室也。〕径前射副使张敦实，杀之。〔射，而亦翻。〕遂与监事狼狈起走，弁执遂，数之以盛暑兴役，用刑刻暴，〔数，所具翻。〕立斩之。传声勿惊监事，弁即自称留后，升厅号令，与监军抗礼，召集将吏参贺，众莫敢不从。监军具以状闻。

     甲午，韩弘又献绢二十五万匹，絁三万匹，〔絁，式支翻。〕银器二百七十；左右军中尉各献钱万缗。自淮西用兵以来，度支、盐铁及四方争进奉，谓之「助军」；贼平又进奉，谓之「贺礼」；后又进奉，谓之「助赏」；上加尊号又进奉，亦谓之「贺礼」。〔史历元和进奉之弊。

     丁酉，以河阳节度使令狐楚为中书侍郎、同平章事。楚与皇甫镈同年进士，故镈引以为相。〔裴度之视师也，令狐楚出翰林，今皇甫镈引而相之，亦所以杜度之再入。〕

     朝廷闻沂州军乱，甲辰，以棣州刺史曹华为沂、海、兖、密观察使。

     韩弘累表请留京师，八月，己酉，以弘守司徒，兼中书令。癸丑，以吏部尚书张弘靖同平章事，充宣武节度使。弘靖，宰相子，〔弘靖，张延赏之子。延赏相德宗。〕少有令闻，〔少，诗照翻。闻，音问。〕立朝简默；河东、宣武阙帅，〔帅，所类翻。〕朝廷以其位望素重，使镇之。弘靖承王锷聚敛之余，韩弘严猛之后，〔王锷镇河东，韩弘镇宣武，弘靖皆承其后。敛，力赡翻；下同。〕两镇喜其廉谨宽大，故上下安之。〔张弘靖之简贵，施之并、汴可也，施之幽燕则败矣。〕

     己未，田弘正入朝，上待之尤厚。

     戊辰，陈许节度使郗士美薨，以库部员外郎李渤为吊祭使。渤上言：「臣过渭南，闻长源乡旧四百户，今纔百余户，閺乡县旧三千户，今纔千户，〔閺，音旻。〕其它州县大率相似。迹其所以然，皆由以逃户税摊于比邻，〔摊，他干翻。比，音毗，又毗至翻。〕致驱迫俱逃，此皆聚敛之臣剥下媚上，〔敛，力赡翻。〕惟思竭泽，不虑无鱼。〔吕氏春秋曰：竭泽而渔，岂不得鱼，而明年无鱼。〕乞降诏书，绍摊逃之弊；尽逃户之产偿税，不足者乞免之。计不数年，人皆复于农矣。」执政见而恶之，〔执政，谓皇甫镈。恶，乌路翻。〕渤遂谢病，归东都。

     癸酉，吐蕃寇庆州，〔庆州，隋弘化郡，开皇十六年改为庆州，以庆美取其嘉名，汉归德、富平县地。旧地：京师西北五百七十二里。〕营于方渠。

     朝廷议兴兵讨王弁，恐青、郓相扇继变，〔青、郓与兖、海、沂、密，本一镇也。故恐其相扇而动。〕乃除弁开州刺史，遣中使赐以告身。中使给之曰：「开州计已有人迎候道路，留后宜速发。」弁即日发沂州，边从尚百余人，〔从，才用翻。〕入徐州境，所在减之，其众亦稍散。遂加以杻械，〔杻，敕久翻。〕乘驴入关。九月，戊寅，腰斩东市。

     先是，三分郓兵以隶三镇，〔此言郓、青、沂分为三镇之初。先，悉荐翻。〕及王遂死，朝廷以为师道余党凶态未除，命曹华引棣州兵赴镇以讨之。沂州将士迎候者，华皆以好言抚之，使先入城，慰安其余，众皆不疑。华视事三日，大飨将士，伏甲士千人于幕下，乃集众而谕之日：「天子以郓人有迁徒之劳，特加优给，宜令郓人处左，沂人处右。」〔处，昌吕翻；下聚处同。〕即定，令沂人皆出，因阖门，谓郓人曰：「王常侍以天子之命为帅于此，将士何得辄害之！」语未毕，伏者出，围而杀之，死者千二百人，无一得脱者。门屏间赤雾高丈余，久之方散。〔兵死之气，凝为赤雾。〕

     臣光曰：春秋书楚子虔诱蔡侯般杀之于申。〔见昭十一年。般，音班。〕彼列国也，孔子犹深贬之，恶其诱讨也，况为天子而诱匹夫乎！

     王遂以聚敛之才，殿新造之邦，〔殿，多见翻，镇也。〕用苛虐致乱。王弁康夫，乘衅窃发，〔衅，隙也。〕苟沂帅得人，戮之易于犬豕耳，〔帅，所类翻。易，以鼓翻。〕何必以天子诏书为诱人之饵乎！且作乱者五人耳，乃使曹华设诈，屠千余人，不亦滥乎！然则自今士卒孰不猜其将帅，将帅何以令其士卒！上下盻盻，〔盻盻，恨视也，说文音五计翻，孙奭音五礼翻，又普苋翻。如寇雠聚处，〔处，昌吕翻。〕徥间则更相鱼肉，〔间，古苋翻。更，工衡翻。〕惟先发者为雄耳，祸乱何时而弭哉！

     惜夫！宪宗削平僭乱，几致升平，〔几，巨依翻。〕其美业所以不终，由苟徇近功不敦大信故也。

     甲辰，以田弘正兼侍中，魏博节度使如故。弘正三表请留，上不许。弘正常恐一旦物故，魏人犹以故事继袭，故兄弟子侄皆仕诸朝，上皆握居显列，朱紫盈庭，时人荣之。＊

     乙已，上问宰相：「玄宗之政，先理而后乱，何也﹖」崔群对曰：「玄宗用姚崇、宋璟、卢怀慎、苏颋、韩休、张九龄则理，用字文融、李林甫、杨国忠则乱。故用人得失，所系非轻。人皆以天宝十四年安禄山反为乱之始，臣独以为开元二十四年罢张九龄相，专任李林甫，此理乱之所分也。愿阶下以开元初为法，以天宝末为戒，乃社稷无疆之福！」皇甫镈深恨之。〔皇甫镈自知以奸谄忝相位，故深恨崔群之言。〕

     冬，十月，壬戌，容管奏安南贼杨清陷都护府，〔安南都护府，治交州。〕杀都护李象古及妻子、官属、部曲千余人。象古，道古之兄也，以贪纵荷刻失众心。清世为蛮酋，象古召为牙将，清郁郁不得志。象古命清将兵三千讨黄洞蛮，〔黄洞蛮即西原蛮，其属黄氏者，谓之黄洞蛮。〕清因人心怨怒，引兵夜还，袭府城，陷之。

     初，蛮贼黄少卿，自贞元以来数反复，〔数，所角翻。〕桂管观察使裴行立、〔数，所角翻。唐桂管管桂、昭、蒙、富、梧、浔、龚、郁林、平琴、宾、澄、绣、象、柳、融等州。〕容管经略使阳旻欲徼幸立功，〔徼，坚尧翻。〕争请讨之；上从之。岭南节度使孔戣屡谏曰：「此禽兽耳，但可自计利害，不足与论是非。」上不听，大发江、湖兵会容、桂二管入讨，士卒被瘴疠，死者不可胜计。〔被，皮义翻。胜，音升。〕安南乘之，遂杀都护。行立、旻竟无功，二管雕弊，惟戣所部晏然。〔岭南节度使虽兼统五管，而广州所管自为巡属。刘昫曰：广州管韶、循、冈、贺、端、新、康、封、泷、恩、春、高、藤、义、窦、勤等州。戣，渠龟翻。〕

     丙寅，以唐州刺史桂仲武为安南都护；赦杨清，以为琼州刺史。

     是岁，吐蕃节度论三摩等将十五万众围盐州，党项亦发兵助之。刺史李文悦竭力拒守，凡二十七日，吐蕃不能克。灵武牙将史奉敬〔【严：「奉敬」改「敬奉」；下同。】〕言于朔方节度使杜叔良，请兵三千，赍三十日粮，深入吐蕃以解盐州之围。叔良以二千五百人与之。奉敬行旬余；无声问，朔方人以为俱没矣。〔以为与盐州俱没。〕无何，〔言无何时也。〕奉敬自他道出吐蕃背，吐蕃大惊，溃去。奉敬奋击，大破，不可胜计。〔当曰「奋击，大破之，杀获不可胜计」，文意乃为明畅〕。奉敬与凤翔将野诗良辅、泾原将郝玼皆以勇著名于边，吐蕃惮之。〔新、旧书皆作「史敬奉」。〕

     柳泌至台州，驱吏民采药，岁余，无所得而惧，〔泌知台州，见上卷上年。〕举家逃入山中；浙东观察使捕送京师。皇甫镈、李道古保护之，上复使待诏翰林；服其药，日加躁渴。〔躁，则到翻。〕

     起居舍人裴潾上言，以为：「除天下之害者受天下之利，同天下之乐者飨天下之福，〔乐，音洛。〕自黄帝至于文、武，享国寿考，皆用此道也。自去岁以来，所在多荐方士，转相汲引，其数浸繁。借令天下真有神仙，彼必深潜岩壑，惟畏人知。凡候伺权贵之门，以大言自衒奇技惊众者，〔伺，相吏翻。衒，荧绢翻。伎，渠锜翻。〕皆不轨徇利之人，岂可信其说而饵其药邪！夫药以愈疾，非朝夕常饵之物；况金石酷烈有毒，又益以火气，殆非人五藏之所能胜也。〔藏，徂浪翻。胜，音升。〕古者君饮药，臣先尝之，〔记曲礼之言。〕乞令献药者先自饵一年，则真伪自可辨矣。」上怒，十一月，己亥，贬潾江陵令。

     初，群臣议上尊号，皇甫镈欲增「孝德」字，中书侍郎、同平章事崔群曰：「言圣则孝在其中矣。」镈谮群于上曰：「群于陛下惜『孝德』二字。上怒。时镈给边军赐与，多不时得，又所给多陈败，〔陈，旧也。〕不可服用，军士怨怒，流言欲为乱。〔流言，放言也。〕李光颜忧惧，欲自杀；〔李光颜时帅邠宁。〕遣人诉于上，上不信。京师恟惧，群具以中外人情上闻。〔上闻，时掌翻。〕镈密言于上曰：「边赐皆如旧制，而人情忽如此者，由群鼓扇，将以卖直，归怨于上也。」上以为然。十二月，乙卯，以群为湖南观察使，于是中外切齿于缚矣。〔小人去君子以为自安之谋，不知适所以自危也。〕

     中书舍人武儒衡，有气节，好直言，〔好，呼到翻。〕上器之，顾待甚渥，人皆言且入相。令狐楚忌之，思有以沮之者，〔沮，在吕翻。〕乃荐山南东道节度推官狄兼劚才行。〔行，户孟翻。〕癸亥，擢兼劚左拾遗内供奉。〔以资序尚浅，未除正官，令于左拾遗班内供奉，犹监察御史里行也。〕兼劚，仁杰之族曾孙也。楚自草制辞，盛言「臣曾祖平一，在天后朝，辞荣终老。」〔平一在武后时，畏祸居嵩山，修浮屠法，累诏不起。〕上由是薄楚之为人。

     十五年〔（庚子、八二○）〕

     春，正月，沂、海、兖、密视察使曹华请徒理兖州；〔自沂州徙治兖州。许之。〕

     义成节度使刘悟入朝。

     初，左军中尉吐突承璀谋立澧王恽为太子，〔恽，于粉翻。〕上不许。及上寝疾，承璀谋尚未息，太子闻而忧之，密遣人问计于司农卿郭钊，钊曰：「殿下但尽孝谨以俟之，勿恤其它。」钊，太子之舅也。〔钊，音诏。〕

     上服金丹，多躁怒，左右宦官往往获罪，有死者，人人自危；庚子，暴崩于中和殿。〔年四十三。〕时人皆言内常侍陈弘志弒逆，〔考异曰：实录但云「上崩于大明宫之中和殿」。旧纪曰：「时帝暴崩，皆言内官陈弘志弒逆，史氏讳而不书。」王守澄传曰：「宪宗疾大渐，内官陈弘庆等弒逆。宪宗英武，威德在人，内官秘之，不敢除讨，但云药发暴崩。」新传曰：「守澄与内常侍陈弘志弒帝于中和殿。」裴廷裕东观奏记云：「宣宗追恨光陵商臣之酷，郭太后亦以此暴崩。」然兹事暖昧，终不能测其虚实，故但云暴崩。〕其党类讳之，不敢讨贼，但云药发，外人莫能明也。

     中尉梁守谦与诸宦官马进潭、刘承偕、韦元素、于守澄等共立太子，杀吐突承璀及澧王恽，赐左、右神策军士钱人五十缗，六军、威远人三十缗，〔按新志：左、右龙武，左、右神策，号六军。今神策军赐钱既厚而复有六军，则明唐中世以后以左，右羽林、龙武、神武为六军也。威远别是一军。〕左、右金吾人十五缗。

     闰月，丙午，穆宗即位于太极殿东序。是日，召翰林学士段文昌等及兵部郎中薛放、驾部员外郎丁公着对于思政殿。〔以嗣君即位于太极殿东序及下文辍西宫朝临征之，中和殿、思政殿疑皆在西内。实录言宪宗崩于大明宫之中和殿，则在东内。〕放，戎之弟；薛戎见二百三十五卷德宗贞元十六年。〕公着，苏州人；皆太子侍读也。上未听政，放、公着常侍禁中，参预机密，上欲以为相，二人固辞。

     丁未，辍西宫朝临，〔西宫，即西内。大行在殡，臣子朝夕临。临，哭也。朝，如字，音陡遥翻。临，力浸翻。〕集群臣于月华门外。〔唐东、西内皆有月华门。西内则太极门内之东厢有日华门，西厢有月华门。东内则宣政殿东廊有日华门，西廊有月华门。〕贬皇甫鏄为崖州司户；市井皆相贺。

     上议命相，令狐楚荐御史中丞萧俛；辛亥，以俛及段文昌皆为中书侍郎、同平章事。楚、俛与皇甫镈皆同年进士，上欲诛镈，〔以其附吐突承璀欲立澧王也。〕俛及宦官救之，故得免。

     壬子，杖杀柳泌及僧大通，自余方士皆流岭表；贬左金吾将军李道古循州司马。〔以其荐柳泌，且保护之也。〕

     癸丑，以薛放为工部侍郎，丁公着为给事中。

     乙卯，尊郭贵妃为皇太后。

     丁卯，上与群臣皆释服从吉。〔用汉文帝遗制也。〕

     二月，丁丑，上御丹凤门楼，赦天下。事毕，盛陈倡优杂戏于门内而观之。〔倡，音昌。〕丁亥，上幸左神策军观手搏杂戏。

     庚寅，监察御史杨虞卿上疏，以为：「陛下宜延对群臣，周徧顾问，惠以气色，使进忠若趋利，〔趋，七喻翻。〕论政若诉冤，如此而不致升平者，未之有也。」衡山人赵知微亦上疏谏上游畋无节。上虽不能用，亦不罪也。〔吴分湘南县置衡山县，唐初属潭州，神龙三年度属衡州。九域志；在州东北二百三十里。〕

     壬辰，废邕管，命容管经略使阳旻兼领之。

     安南都护桂仲武至安南，杨清拒境不纳。清用刑惨虐，其党离心；仲武遣人说其莤豪，〔说，式芮翻。〕数月间，降者相继，得兵七千余人。朝廷以仲武为逗留，甲午，以桂管观察使裴行立为安南都护。乙未，以太仆卿杜式方为桂管观察使。丙申，贬仲武为安州刺史。

     丹王逾薨。〔逾，代宗子。〕

     吐蕃寇灵武。

     宪宗之末，回鹘遣合达干来求昏尤切；宪宗许之。三月，癸卯朔，遣合达干归国。

     上见夏州观察判官柳公权书迹，爱之。辛酉，以公权为右拾遗、翰林侍书学士。〔使之侍书而已，不使任代言之职。〕上问公权：「卿书何能如是之善﹖」对曰：「用笔在心，心正则笔正。」上默然改容，知其以笔谏也公权，公绰之弟也。

     辛未，安南将士开城维桂仲武，执杨清，斩之。裴行立至海门而卒；〔海门镇，在白州博白县东南。卒，子恤翻。〕复以仲武为安南都护。

     吐蕃寇盐州。

     初，膳部员外郎元稹为江陵士曹，〔宪宗元和五年，元稹贬江陵士曹，事见二百三十卷。〕与监军崔潭峻善。上在东宫，闻宫人诵稹歌诗而善之；及即位，潭峻归朝，献稹歌诗百余篇。上问「稹安在﹖」对曰：「今为散郎。」〔郎中谓之正郎，员外郎谓之散郎。散，悉亶翻。〕夏，五月，庚戌，以稹为祠部郎中、知制诰；〔唐制：中书舍人六人，一人知制诰。开元初，以他官掌诏敕，未命，谓之兼知制诰。朝论鄙之。〔朝，直遥翻。〕会同僚食瓜于阁下，〔中书省曰凤阁，又有紫微阁。〕有青蝇集其上，中书舍人武儒衡以扇挥之曰：「适从何来，遽集于此！」〔以蝇喻稹。〕同僚皆失色，儒衡意气自若。

     庚申，葬神圣章武孝皇帝于景陵；〔景陵，在同州奉先县西北二十里金炽山。〕庙号宪宗。〔古者祖有功而宗有德，商之中宗、高宗是也。西汉以文帝为太宗，武帝为世宗，宣帝为中宗，犹彷佛古意。东汉自明帝至桓帝庙号皆称宗，非古也。唐十七宗，令人所称者，三宗而已〕。

     六月，以湖南观察使崔群为吏部侍郎，召对别殿。上曰：「朕升储副，知卿为羽翼。」〔事见二百三十八卷宪宗元和七年。〕对曰：「先帝之意，久属圣明，臣何力之有！」〔崔群之对，词气和而正，处送往事居之间，当以为法。〕

     太后居兴庆宫，每朔望，上帅百官诣宫上寿。〔帅，读曰率。宫上，时掌翻。〕上性侈，所以奉养太后尤为华靡。〔淮西既平，宪宗之政衰矣，况穆宗欲有以加之邪！〕＊

     秋，七月，乙已，以郓、曹、濮节度为天平军。〔郓，音运。濮，博木翻。郓州，古须句国，秦为薛郡，汉为东平国，隋置郓州，京师东北一千六百九十七里。曹州，汉济阴国，后魏置西兖州，后周改曹州，取古国名也，京师东北一千四百五十三里。濮州，汉东郡鄄城县地，后魏置濮阳郡，隋为濮州，京师东北一千五百七十里。〕

     门下侍郎、同平章事令狐楚坐为山陵使，部使盗官物，又不给工人佣直，收其钱十五万缗为羡余献之，〔羡，式面翻。〕怨诉盈路，丁卯，罢为宣、歙、池观察使。〔以史氏所书令狐楚此事言之，则罢相诚是也；以宣宗之用令狐绹言之，则罢楚为非矣；观史必有能辨其是非者。宣州，秦鄣郡地，汉为丹杨郡，顺帝改为宣城郡，隋为宣州，京师东南三千五百五十一里。歙州，吴新都郡，晋改新安郡，隋为歙州，京师东南三千六百六十七里。池州，汉石城县地，梁昭明太子以其水出鱼美，改名贵池，唐置池州，东至宣州三百五里。歙，书涉翻。〕

     八月，癸已，发神策兵二千浚鱼藻池。〔鱼藻池在鱼藻宫。程大昌曰：禁池中有山，山中建鱼藻宫。王建宫词云：「鱼藻宫中锁翠娥，先皇幸处不曾过。而今池底休铺锦，菱叶鸡头渐渐多。」先皇，谓德宗也。自东内苑玄化门入禁苑，鱼藻宫在其西。〕

     戊戌，以御史中丞崔植为中书侍郎、同平章事。

     己亥，再贬令孤楚衡州刺史。

     上甫过公除，〔遵汉制三十七日释服，谓之公除。按此时二十七日公除，下所谓易月也。〕即事游畋声色，赐与无节。九月，欲以重阳大宴，〔九月九日，谓之重阳。九，阳数也，故云。贞元五年，诏以二月一日、三月三日、九月九日为三令节，任文武百寮选胜地追赏为乐。〕拾遗李珏帅其同僚上疏曰：「伏以元朔未改，〔珏，古岳翻。元朔未改，谓未踰年也。春秋书元年春王正月即位。〕园陵尚新，虽陛下就易月之期，俯从人欲；而礼经着三年之制，犹服心丧。〔谓公除易服，为天下也。而三年之慕，内切于心，不可变也。〕遵同轨之会始离京，〔左传：天子七月而葬，同轨毕至。离，力智翻。〕告远夷之使未复命。〔唐制：国有太丧，遣使宣遗诏于四夷，谓之告哀使。〕遏密弛禁，盖为齐人；〔书舜典曰：三载，四海遏密八音。孔安国注：遏，绝也。密，静也。齐人，犹言齐民。为，于伪翻。〕合乐后庭，事将未可。」上不听。

     韦午，加邠宁节度使李光颜、武宁节度使李愬并同平章事。

     冬，十月，王承宗薨；其下秘不发丧，子知感、知信皆在朝，〔宪宗元和十三年，王承宗以二子为质于朝，事见上卷。〕诸将欲取帅于属内诸州。〔帅，所类翻；下同。〕参谋崔燧以承宗祖母凉国夫人命，告谕诸将及亲兵，〔凉国夫人，盖王武俊之妻。〕立承宗之弟观察支使承元。

     承元时年二十，〔考异曰：旧传作「年十八」。按承元，大和七年卒，年三十三。则于今年二十矣。今从实录。〕将士拜之，承元不受，泣且拜；诸将固请不已，承元曰：「天子遣中使监事，有事当与之议。」及监军至，亦劝之。承元曰：「诸公未忘先听，不以承元年少，〔少，诗照翻。〕欲使之摄军务，承元请尽节〔【章：十二行本「节」下有「天子」二字；乙十一行本同；孔本同；张校同。】〕以遵忠烈〔【章：十二行本「烈」下有「王」字；乙十一行本同；张校同。】〕之志，王武俊封清河郡王，谥忠烈。诸公肯从之乎！」众许诺。承元乃视事于都将听事，〔听，读曰厅。都将听事，都知兵马使之听事也。〕令左右不得谓己为留后，委事于参佐，密表请朝廷除帅。

     庚辰，监军奏承宗疾亟，弟承元权知留后，并以承元表闻。

     党项复引吐蕃寇泾州，〔复，扶又翻。〕连营五十里。

     辛巳，遣起居舍人柏耆诣镇州宣慰。〔是年改恒州为镇州，避上名也。〕

     壬午，群臣人合。〔欧阳修曰：唐故事，天子日御殿见群臣，曰常参。朔望荐食诸陵寝，有思慕之心，不能临前殿，则御便殿见群臣，曰入合。宣政，前殿也，谓之衙，衙有仗。紫宸，使殿也。其不御前殿而御紫宸也，乃自正衙唤仗由合门而入，百官俟朝子衙者因随而入见，故谓之入合。程大昌曰：宣政之左有东上合，宣政之右有西上合，二合在殿左右，而入合者由之而入也。西内太极宫两仪殿左右有东、西合门，而两廊下有日华、月华门。其曰合者，即内殿也，非真有合也。又曰：西内太极殿北有两仪殿，即常日视朝之所。太极殿两庑有东西二上合，则是两合皆有门可入已，又可转北而入两仪。按程大昌言西内二合门，后说较为明白，而宣政殿入合，则东内也。〕谏议大夫郑覃、崔郾等五人进言：「陛下宴乐过多，〔郾，音偃。乐，音洛。〕畋游无度。今胡寇压境，〔谓吐蕃入寇也。〕忽有急奏，不知乘舆所在。〔乘，绳证翻。〕又晨夕与〔【章：十二行本「与」下有「近习」二字；乙十一行本同；孔本同；张校同；退斋校同。】〕倡优狎昵，〔倡，音昌。昵，尼质翻。〕赐与过厚。夫金帛皆百姓膏血，非有功不可与。虽内藏有余，〔藏，徂浪翻。〕愿陛下爱之，万一四方有事，不复使有司重敛百姓。」〔复，扶又翻。敛，力赡翻。〕时久无合中论事者，〔入合，谏官论事，太宗之制也。〕上始甚讶之，〔讶，惊疑也。〕谓宰相曰：「此辈何人﹖」对曰：「谏官。」上乃使人慰劳之，〔劳，力到翻。」曰：「当依卿言。」宰相皆贺，然实不能用也。〔考异曰：旧崔郾传曰：「上即位，荒于禽酒，坐朝常晚。郾与同列郑覃等延英切谏，上甚嘉之，畋游稍简。」杜牧郾行状曰：「穆宗皇帝春秋富盛，稍以畋游声色为事，公晨朝正殿，挥同列进而言曰：『十一圣之功德，四海之大，万国之众，之治之乱，县于陛下。自山已东百城千里，昨日得之，今日失之。西望戎垒，距宗庙十舍，百姓憔悴，蓄积无有。愿陛下稍亲政事，天下幸甚。』诚至气直，天子为之动容敛袖，慰而谢之。」按是时未失山东，杜牧直取穆宗时事文饰以为郾谏辞耳。新传承而用之，皆误也。今从实录、旧传。〕贾，珣瑜之子也。〔郑珣瑜，永贞间为相。〕

     上尝谓给事中丁公着曰：「闻外间人多宴乐，〔乐，音洛。〕此乃时和人安，足用为慰。」公着对曰：「此非佳事，恐渐劳圣虑。」上曰：「何故﹖」对曰：「自天宝以来，公卿大夫竞为游宴，沈酣昼夜，优杂子女，〔沈，持林翻。乐记：扰杂子女。郑注曰：獶，或为优。孔颖达曰：獶杂，谓狝猴也。言舞戏之时，状如狝猴间杂，男子妇人无别也。〕不愧左右。如此不已，则百职皆废，陛下能无独忧劳乎！愿少加禁止，乃天下之福也。」〔考异曰：实录：「明年二月景子，观神策杂伎。」因云「上尝召公着问」云云。旧纪遂云「其日，上欢甚，顾公着」云云。今因覃等谏荒宴事言之。〕

     癸未，泾州奏吐蕃进营距州三十里，告急求救；以右军中尉梁守谦为左．右神策、京西．北行营都监，将兵四千人，并发八镇全军救之；〔左．右神策军分屯近畿，凡八镇，长武、兴平、好畤、普闰、合阳、良原、定平、奉天也。宋白所记与此稍异。〕赐将士装钱二万缗。以郯王府长史邵同为太府少卿兼御史中丞，充答吐蕃请和好使。〔郯王经，顺宗子也。将，即亮翻。缗，弥巾翻。郯，音谈。长，知两翻。少，始照翻。好，呼到翻。使，疏吏翻。

     初，秘书少监田洎入吐蕃为吊祭使，〔按新书吐蕃传：帝即位，遣田洎往告哀。则以洎为告哀使，非吊祭使。〕吐蕃请与唐盟于长武城下，洎恐吐蕃留之不得还，唯阿而已。〔还，音旋。唯，于癸翻。老子曰：唯之与阿，相去几何。既而吐蕃为党项所引人入寇，因以为辞曰：「田洎许我将兵赴盟。」于是贬洎郴州司户。〔党，底朗翻。洎，其冀翻。将，即亮翻，又音如字。郴，丑林翻。〕

     成德军始奏王承宗薨。乙酉，徒田弘正为成德节度使，以王承元为义成节度使，刘悟为昭义节度，李愬为魏博节度使。〔田弘正自魏博徒成德，刘悟自义成徒昭义，李愬初自武宁徒昭义，寻改魏博。〕又以左金吾将军田布为河阳节度使。

     渭州刺史郝玼数出兵袭吐蕃营，所杀甚众。〔元和四年，以原州之平凉县置行渭州。数，所角翻。李光颜发邠宁兵救泾州。〔考异曰：旧传，光颜救泾州事在十四年，今从实录。〕邠宁兵以神策受赏厚，皆愠曰：「人给五十缗而不识战鬬者，彼何人邪！〔谓上即位之赏也。愠，于问翻。〕常额衣资不得而前冒白刃者，此何人邪！」汹汹不可止。光颜亲为开陈大义以谕之，〔为，于伪翻。〕言与涕俱，然后军士感悦而行。将至泾州，吐蕃惧而退。丙戌，罢神策行营。〔罢梁守谦之军也。〕

     西川奏吐蕃寇雅州；辛卯，盐州奏吐蕃营于乌、白池，〔盐州五原县有乌、白池，唐时盐州元管四池：乌池、白池、瓦池、细项池。青、白盐池在盐州北。〕寻亦皆退。

     十一月，癸卯，遣谏议大夫郑覃诣镇州宣慰，赐钱一百万缗以赏将士。王承元既请朝命，诸将及邻道争以故事劝之；承元皆不听。及移镇义成，将士諠哗不受命，承元与柏耆召诸将以诏旨谕之，诸将号哭不从。〔号，户刀翻。〕承元出家财以散之，择其有劳者擢之，谓曰：诸公以先代之故，不欲承元去，此意甚厚。然使承元违天子之诏，其罪大矣。昔李师道之未败也，朝廷尝赦其罪，师道欲行，诸将固留之；其后杀师道者亦诸将也。〔事见上卷元和十三年、十四年。〕诸将勿使承元为师道，则幸矣。」因涕泣不自胜，且拜之。〔胜，音升。〕十〔【严：「十」改「牙」。将李寂等十余人固留承元；承元斩以徇，军中乃定。丁未，承元赴滑州。〔考异曰：旧承元传曰：「承元与柏耆召诸将于馆驿，谕之，斩李寂等，军中始定。」旧郑覃传曰：「王承元移授郑滑，镇之三军留承元，不能赴镇。承元乞重臣宜谕，乃以覃为宣谕使。初，镇卒辞语不逊，覃至，宣诏，谕以大义，军人释然听命。」按实录：「辛亥，田弘正奏：『今月九日王承元领兵二千人赴滑州。』」计覃于时犹未能到镇州，作传者推以为覃功耳。今从承元传。〕将吏或以镇州器用财货行，承元悉命留之。

     上将幸华清宫，戊午，宰相率两省供奉官诣延英门，〔两者，以中书、门下言也。两省官自左、右常侍以下至溃、补、起居郎、舍人，皆供奉官也。延英门，延英殿门。〕三上表切谏，且言：「如此，臣辈当扈从。」〔从，才用翻；下同。〕求面对，皆不听。谏官伏门下，〔门下，谓延英门下。〕至暮，乃退。己未，未明，上自复道出城，幸华清宫，〔自复道至兴庆宫，因而出城，不欲出皇城，使百官知之而扈从也。〕独公主、驸马、中尉、神策六军仗帅禁兵十余人扈从，晡时还宫。〔帅，读日率。〕

     十二月，己巳朔，盐州奏：吐蕃千余人围乌、白池。

     庚辰，西川奏南诏二万人入界，请讨吐蕃。

     帻癸未，容管奏破黄少卿万余众，拔营栅三十六。时少卿久未平，国子祭酒韩愈上言：「臣去年贬岭外，〔谓贬潮州也。〕熟知黄家贼事。其贼无城郭可居，依山傍险，〔傍，蒲浪翻。〕自称洞主，寻常亦各营生，急则屯聚相保。比缘邕管经略使〔比，毗至翻。〕多不得人，德既不能绥怀，威又不能临制，侵欺虏缚，以致怨恨；遂攻劫州县，侵暴平人，或复私雠，或贪小利，或聚或散，终亦不能为事。〔言不能为大事也。〕近者征讨本起裴行立、阳旻，〔事见上十四年。〕此两人者本无远虑深谋，意在邀功求赏。亦缘见贼未屯聚之时，将谓单弱，争献谋计。自用兵以来，已经二年，前后所奏杀获计不下二万余人，傥皆非虚，贼已寻尽。至今贼犹依旧，足明欺罔朝廷。邕、容两管，经此凋弊，杀伤疾疫，十室九空，如此不已，臣恐岭南一道未有宁息之时。自南讨已来，贼徒亦甚伤损，察其情理，厌苦必深。贼所处荒僻，〔处，昌吕翻。〕假如尽杀其人，尽得其地，在于国计不为有益。若因改元大庆，〔谓即位踰年改元，大赦天下。〕赦其罪戾，遣使宣谕，必望风降伏。仍为选择有威信者为经略使，〔降，户江翻。仍为，于伪翻。〕苟处置得宜，〔处，昌吕翻。〕自然永无侵叛之事。」上不能用。

     穆宗睿圣文惠孝皇帝上〔讳恒，宪宗第三子。〕

     长庆元年〔（辛丑、八二一）〕

     春，正月，辛丑，上祀圆丘；赦天下，改元。河北诸道各令均定两税。〔以河北诸镇各奉图请吏，输赋税，故令均定之。

     门下侍郎、同平章事萧俛，介洁疾恶，为相，重惜官职，少所引拔。〔俛，音免。少，诗沼翻。〕西川节度使王播大修贡奉，且以赂结宦官，求为相，段文昌复左右之；〔复，扶又翻。左，音佐。右，音佑。〕诏征播诣京师。俛屡于延英力争，言：「播纤邪，物论沸腾，不可以污台司。」〔污，乌故翻，涴也。〕上不听，俛遂辞位。己未，播至京师。壬戌，俛罢为右仆射。俛固辞仆射，二月，癸酉，改吏部尚书。

     卢龙节度使刘总既杀其父兄，〔事见二百三十八卷宪宗元和五年。〕心常自疑，数见父兄为崇；〔数，所角翻。崇，虽遂翻。〕常于府舍饭僧数百，〔饭，扶晚翻。〕使昼夜为佛事，每视事退则处其中，或处他室，则惊悸不敢寐。〔处，昌吕翻。悸，其季翻。〕晚年，恐惧尤甚；亦见河南、北皆从化，己卯，奏乞弃官为僧；〔考异曰：旧温造传曰：「长庆元年，奉使河朔称旨，迁殿中侍御史。既而幽州刘总请以所部九州岛听朝旨，穆宗选可使者，或荐造，乃拜起居舍人，充太原、幽州、镇州宣谕使。造初至范阳，刘总具櫜鞬郊迎，乃宣圣旨，示以祸福。总俯伏流汗，若兵加于项矣。及造使还，总遂移家入觐。」按实录：长庆元年正月己巳，以造为太原、镇州等道宣慰使。二月己卯，刘总奏乞为僧。计造奉使尚未还。三月癸亥，总已卒。八月丁亥，以殿中侍御史温造为起居舍人、充镇州四面诸军宣慰使。造前以京兆司录宣慰两河，众推其材，故有是命。旧传误也。〕仍乞赐钱百万缗以赏将士。

     上面谕西川节度使王播令归镇，播累表乞留京师。会中书侍郎、同平章事段文昌请退，壬申，以文昌同平章事，充西川节度使；以输林学士杜元颖为户部侍郎、同平章事；以播为刑部尚书，充盐铁转运使。元颖，淹之六世孙也。〔杜淹，太宗朝为相。〕

     回鹘保义可汗卒。

     三月，癸丑，以刘总兼侍中，充天平节度使；以宣武节度使张弘靖为卢龙节度使。

     乙卯，以权知京兆尹卢士玫为瀛莫观察使。〔玫，莫杯翻。〕

     戊午，立皇弟憬为鄜王，悦为琼王，悦为琼王，惸为沔王，怿为婺王，愔为茂王，怡为光王，协为淄王，憺为衢王，惋为澶王；〔憬，居永翻。惸，渠营翻。愔，挹淫翻。憺，徒览翻，又徒滥翻。惋，乌贯翻。澶，时连翻。〕皇子湛为景王，涵为江王，凑为漳王，溶为安王，瀍为颖王。

     刘总奏恳乞为僧，且以其私第为佛寺；诏赐总名大觉，寺名报恩，遣中使以紫僧服及天平节钺、侍中告身并赐之，惟其所择。

     诏未至，总已削发为僧，将士欲遮留之，总杀其唱帅者十余人，〔遮留者，遮道而留行。唱帅者，作唱以帅众。帅，读曰率。〕夜，以印节授留后张閗，遁去；〔张閗与总同谋杀其父兄者也。〕及明，军中始知之。閗奏总不知所在；〔考异曰：新传：「总以节付张皋。皋，閗之兄，为涿州刺史，总之妻父也。」按实录：「幽州留后张閗奏：『总以剃发为僧，不知所在。』」然则不以节付皋也。〕癸亥，卒于定州之境。〔德宗贞元元年，刘怦得幽州，三世，三十六年而灭。〕

     翰林学士李德裕，吉甫之子也，以中书舍人李宗闵尝对策讥切其父，恨之。〔讥切事见二百三十七卷宪宗元和三年。〕宗闵又与翰林学士元稹争进取有隙。右补阙杨汝士与礼部侍郎钱徽掌贡举，西川节度使段文昌、翰林学士李绅各以书属所善进士于徽；及牓出，文昌、绅所属皆不预，〔属，之欲翻；下属书同。牓者，书取中进士姓名而揭示之。〕及第者，〔取中进士，谓之及第，言其文学及等第也。〕郑朗，覃之弟；裴譔，度之子；苏巢，宗闵之伲；杨殷士，汝士之弟也。

     文昌言于上曰：「今岁礼部殊不公，殊，绝也。」所取进士皆子弟无艺，〔言皆公卿子弟，无艺能也。〕以关节得之。」〔唐人谓相属请为关节，此语至今犹然。〕上以问诸学士，德裕、稹、绅皆曰：「诚如文昌言。」上乃命中书舍人王起等覆试。〔覆，审也。再引试取中进士以审其实才曰覆试。〕夏，四月，丁丑，诏黜朗等十人，〔考异曰：郑覃传曰：「朗，长庆元年登进士甲科。」此盖言其始者登科耳。〕贬徽江州刺史，宗闵剑州刺史，汝士开江令。〔江州，京师东南二千九百四十八里。剑州，京师南一千六百六十二里。开江，汉朐铁县地，梁置汉丰县，西魏改曰永宁县，隋改曰盛山，唐代宗广德元年改曰开江，带开州。〕

     或劝徽奏文昌、绅属书，上必悟，徽曰：「苟无愧心，得丧一致，〔丧，息浪翻。〕奈何奏人私书，岂士君子所为邪！」取而焚之，时人多之。绅，敬玄之曾孙；〔李敬玄，高宗朝为相。〕起，播之弟也。自是德裕、宗闵各分朋党，更相倾轧，垂四十年。〔更，工衡翻。〕

     丙戌，册回鹘嗣君为登啰羽录没密施句主毗伽崇德可汗。〔按通鉴例，回鹘新可汗未尝书嗣君。唐会要曰：册回鹘可汗为君登里啰羽录密施句主毗伽崇德可汗。啰，鲁何翻。〕

     五月，丙申朔，回鹘遣都督、宰相等五百余人来逆公主。

     壬子，盐铁使王播奏：约榷茶额，每百钱加税五十。右拾遗李珏等上疏，以为：「榷茶近起贞元多事之际，〔见二百三十四卷德宗贞元九年。〕今天下无虞，所宜宽横敛目；〔横，户孟翻。敛，力赡翻。〕而更增之，百姓何时当得息肩！」不从。

     丙辰，建王恪薨。

     癸亥，以太和长公主嫁回鹘。公主，上之妹也。吐蕃闻唐与回鹘婚，六月，辛未，寇青塞堡；〔新书吐蕃传作「清塞堡」。〕盐州刺史李文悦击却之。戊寅，回鹘奏：「以万骑出北庭，万骑出安西，拒吐蕃以迎公主。」

     初，刘总奏分所属为三道：以幽、涿、营为一道，请除张弘靖为节度使；平、蓟、妫、檀为一道，请除平卢节度使薛平为节度使；瀛、莫为一道，请除权知京兆尹卢士玫为观察使。〔释名曰：幽州在北，幽昧之地，故曰幽，西南至涿州一百二十里。营州，以营室分为名。幽涿接境。营州治柳城，道里绝远。刘总奏以为一道，必有说。平州西至蓟州二百里。蓟州西北部至檀州二百十七里。檀州西至妫州二百五十里。瀛州北至莫州二百一十里。玫，莫回翻。〕

     弘靖先在河东，以宽简得众，〔弘靖镇河东见二百三十九巷宪宗元和十一年。〕总与之邻境，〔幽，并二镇接壤。〕闻其风望，以燕人桀骜日久，〔燕，于贤翻。〕故举弘靖自代以安辑之。平，嵩之子，〔薛嵩从史思明为将，代宗初来降。〕知河朔风俗，而尽诚于国，故举之。士玫，则总妻族之亲也。

     总又尽择麾下〔【章：十二行本「下」下有「宿将有功」四字；乙十一行本同；退斋校同；张校同，云无注本亦无。】〕伉健难制者都知兵马使朱克融等送之京师，〔伉，口浪翻。无所卑屈曰伉。〕乞加奖拔，使燕人有慕羡朝廷禄位之志。又献征马万五千匹，〔征马，战马也。〕然后削发委去。〔委，弃也。〕克融，滔之孙也。〔朱滔畔换于德宗之时。〕

     是时上方酣宴，不留意天下之务，崔植、杜元颖无远略，不知安危大体，苟欲崇重弘靖，惟割瀛、莫二州，以士玫领之，自余皆统于弘靖。朱克融等久羁旅京师，至假伹依食，日诣中书求官，植、元颖不之省。〔伹，居大翻，乞也。省，悉景翻，察也。〕及除弘靖幽州，勒克融辈归本军驱使，克融辈皆愤怨。

     先是，河北节度使皆亲冒寒暑，与士卒均劳逸。〔先，悉荐翻。〕及弘靖至，雍容骄贵，肩舆于万众之中，燕人讶之。〔讶者，见之而惊疑也。燕，于贤翻；下同。〕弘靖庄默自尊，涉旬乃一出坐决事，宾客将吏罕得闻其言，情意不接，政事多委之幕僚。而所辟判官韦雍辈多年少轻薄之士，嗜酒豪纵，出入传呼甚盛，或夜归烛火满街，皆燕人所不习也。诏以钱百万缗赐将士，弘靖留其二十万缗充军府杂用，雍辈复裁刻军士粮赐，〔复，扶又翻。〕绳之以法，数以反虏诟责吏卒，〔数所角翻。诟，许候翻，又古候翻。〕谓军士曰：「今天下太平，汝曹能挽两石弓，不若识一丁字！」由是军中人人怨怒。〔抚柔荒犷，宣流德化，适其俗，修其政者易为功。骇之以其所未尝见，惧之以其所未尝闻，鲜不速祸。〕

