卷第二百四十八【唐纪六十四】起阏逢困敦（甲子）闰月，尽屠维大荒落（己巳），凡五年有奇。

     武宗至道昭肃孝皇帝下

     会昌四年〔（甲子、八四四）〕

     闰月，壬戌，以中书侍郎、同平章事李绅同平章事，充淮南节度使。

     李德裕奏：「镇州奏事官高迪〔方镇遣牙职入奏事，因谓之奏事官。〕密陈意见二事：其一，以为『贼中好为偷兵术，〔好，呼到翻。〕潜抽诸处兵聚于一处，官军多就迫逐，以致失利；经一两月，又偷兵诣他处。官军须知此情，自非来攻城栅，慎勿与战。彼淹留不过三日，须散归旧屯，如此数四空归，自然丧气。〔丧，息浪翻。〕官军密遣谍者诇其抽兵之处，乘虚袭之，无不捷矣。』〔诇，翾正翻，又火迥翻。〕其二，『镇、魏屯兵虽多，终不能分贼势。何则﹖下营不离故处，〔离，力智翻。〕每三两月一深入，烧掠而去。贼但但固守城栅，城外百姓，贼亦不惜。宜令进营据其要害，以渐逼之。若止如今日，贼中殊不以为惧。』望诏诸将各使知之！」

     刘稹腹心将高文端降，言贼中乏食，令妇人挼穗舂之以给军。〔挼，奴禾翻，两手相切摩也。〕德裕访文端破贼之策，文端以为：「官军今直政泽州，恐多杀士卒，城未易得。〔易，以豉翻。〕泽州兵约万五千人，贼常分兵太半，潜伏山谷，何官军政城疲弊，则四集救之，官军必失利。〔伺，相吏翻。〕今请令陈许军过干河立寨，〔干，音干。〕自寨城连延筑为夹城，环绕泽州，〔环，音宦。〕日遣大军布陈于外以扞救兵。〔陈，读曰阵。〕贼见围城将合，必出大战；待其败北，然后乘势可取。」德裕奏请诏示王宰。

     文端又言：「固镇寨四崖悬絻，势不可攻。〔九域志：磁州武安县有固镇镇，武安西，北至辽州三百余里。〕然寨中无水，皆饮涧水，在寨东〔【章：十二行本「东」下有「南」字；乙十一行本同；孔本同；张校同。】〕约一里许。宜令王逄进兵逼之，絻其水道，不过三日，贼必弃寨遁去，官军即可追蹑。前十五里至青龙寨，亦四崖悬絻，水在寨外，可以前法取也。其东十五里则沁州城。」〔沁州治沁源县，汉上党谷远县地。沁，七鸩翻。〕德裕奏请诏示王逢。

     文端又言：「都头王钊将万兵戌洺州，刘稹既族薛茂卿，又诛邢洺救援兵马使谈朝义兄弟三人，钊自是疑惧；稹遣使召之，钊不肯入，士卒皆哗噪，钊必不为稹用。但钊及士卒家属皆在潞州，又士卒恐已降为官军所杀，招之必不肯来。惟有谕意于钊，使引兵入潞州取稹，事成之日，许除别道节度使，仍厚有赐与，庶几肯从。」〔几，居依翻。〕德裕奏请诏何弘敬潜遣人谕以此意。

     刘稹年少懦弱，〔少，诗照翻。〕押牙王协、宅内兵马使李士贵用事，专聚货财，府库充溢，而将士有功无赏，由是人心离怨。刘从谏妻裴氏，冕之支孙也，〔裴冕相肃、代两朝。〕忧稹将败，其弟问，典兵在山东，欲召之使掌军政。士贵恐问至夺己权，且泄其奸状，乃曰：「山东之事仰成于五舅，〔仰，牛向翻。裴问，第五。〕若召之，是无三州也。」乃止。〔三州，邢、洺、磁。〕

     王协荐王钊为洺州都知兵马使；钊得众心，而多不遵使府约束，同列高元武、安玉言其有贰心。稹召之，钊辞以「到洺州未立少功，实所惭恨，乞留数月，然后诣府。」许之。

     王协请税商人，每州遣军将一人主之，名为税商，实籍编户家赀，〔编户，犹言编民也。将，即亮翻。〕至于什器无所遗，皆估为绢匹，十分取其二，率高其估。民竭浮财及糗粮输之，不能充，皆忷忷不安。〔民财非地着，转易以致利者为浮财。糗，去久翻。忷，许拱翻。〕

     军将刘溪尤贪残，刘从谏弃不用；溪厚赂王协，协以邢州富商最多，命溪主之。裴问所将兵号「夜飞」，多富商子弟，溪至，悉拘其父兄；军士诉于问，问为之请，〔为，于伪翻。〕溪不许，以不逊语答之。问怒，密与麾下谋杀溪归国，并告刺史崔嘏，嘏从之。丙子，嘏、问闭城，斩城中大将四人，请降于王元逵。时高元武在党山，闻之，亦降。〔「党山」，恐当作「尧山」。〕

     先是使府赐洺州军士布，人一端，寻有帖以折冬赐。〔先，悉荐翻。以前所赐布折充冬赐。折，之舌翻。〕会税商军将至洺州，王钊因人不安，谓军士曰：「留后年少，〔少，诗照翻。〕政非己出。今仓库充实，足支十年，岂可不少散之〔少，诗沼翻。〕以慰劳苦之士！使帖不石用也。」乃擅开仓库，给士卒人绢一匹，谷十二石，士卒大喜。钊遂闭城请降于何弘敬。安玉在磁州，闻二州降，亦降于弘敬。尧山都知兵马使魏元谈等降于王元逵，元逵以其久不下，皆杀之。

     八月，辛卯，镇、魏奏邢、洺、磁三州降，宰相入贺。李德裕曰：「昭义根本尽在山东，三州降，则上党不日有变矣。」上曰：「郭谊必枭刘稹以自赎。」德裕曰：「诚如圣料。」上曰：「于今所宜先处者何事﹖」〔处，昌吕翻。〕德裕请以〔【章：十二行本「以」下有「给事中」三字；乙十一行本同；孔本同；张校同；退斋校同。】〕卢弘止为三州留后，〔考异曰：「旧纪、传皆作「弘正」。实录、新纪、传皆作「弘止」，今从之。〕曰：「万一镇、魏请占三州，〔占，之赡翻。〕朝廷难于可否。」上从之。诏山南东道兼昭义节度使卢钧乘驿赴镇。

     潞人闻三州降，大惧。郭谊、王协谋杀刘稹以自赎；稹再从兄中军使匡周兼押牙，〔再从兄，同曾祖。从，才用翻。〕谊患之，言于稹曰：「十三郎在牙院，〔刘匡周，第十三。牙院，押牙治事之所。〕诸将皆莫敢言事，恐为十三郎所疑而获罪，以此失山东。今诚得十三郎不入，则诸将始敢尽言，采于众人，必获长策。」稹召匡周谕之，使称疾不入。匡周怒曰：「我在院中，故诸将不敢有异图；我出院，家必灭矣！」稹固请之，匡周不得已，弹指而出。

     谊令稹所亲董可武说稹曰：〔说，式芮翻。〕「山东之叛，事由五舅，城中人人谁敢相保！留后今欲何如﹖」〔五舅，谓裴问。刘稹自为留后，故称之。〕稹曰：「今城中尚有五万人，且当闭门坚守耳。」可武曰：「非良策也。留后不若束身归朝，如张元益，〔元益事见二百四十六卷文宗开成三年。〕不失作刺史。且以郭谊为留后，俟得节之日，徐奉太夫人及室家金帛归之东都，不亦善乎﹖」〔太夫人，谓从谏妻裴氏。〕稹曰：「谊安肯如是﹖」可武曰：「可武已与之重誓，必不负也。」乃引谊入。稹与之密约既定，乃白其母，母曰：「归朝诚为佳事，但恨已晚。吾有弟不能保，〔谓裴问以邢州降也。〕安能保郭谊！汝自图之！」稹乃素服出门，以母命署谊都知兵马使。王协已戒诸将列于外厅，谊拜谢稹已，〔已，犹毕也。〕出见诸将，稹治装于内厅。〔治，直之翻。〕李士贵闻之，帅后院兵数千攻谊。〔帅，读曰率。〕谊叱之曰：「何不自取赏物，乃欲与李士贵同死乎！」军士乃退，共杀士贵。谊易置将吏，部署军士，一夕俱定。

     明日，使董可武入谒稹曰：「请议公事。」稹曰：「何不言之！」可武曰：「恐惊太夫人。」乃引稹步出牙门，至北宅，〔北宅，昭义节度使别宅也，在使宅之北，故曰北宅。〕置酒作乐。酒酣，乃言：「今日之事欲全太尉一家，〔刘悟赠太尉。〕须留后自图去就，则朝廷必垂矜闵。」稹曰：「如所言稹之心也。」可武遂前执其手，崔玄度自后斩之，因收稹宗族，匡周以下至襁褓中子皆杀之。〔襁，举两翻。褓，音保。穆宗长庆初，刘悟始帅昭义，三世，二十六年而灭。〕又杀刘从谏父子所厚善者张谷、陈扬庭、李仲京、郭台、王羽、韩茂章、茂实、王渥、贾庠等凡十二家，并其子侄甥伲无遗。仲京，训之兄，台，行余之子；羽，涯之从孙；茂章、茂实，约之子；渥，璠之子；庠，餗之子也。甘露之乱，仲京等亡归从谏，从谏抚养之。〔李仲京等仅脱甘露之祸，卒与刘从谏之族俱屠，盖天聚而歼之也。〕凡军中有小嫌者，谊日有所诛，流血成泥。乃函稹首，遣使奉表及书，降于王宰。首过泽州，刘公直举营恸哭，亦降于宰。

     乙未，宰以状闻。丙申，宰相入贺。李德裕奏：「今不须复置邢、洺、磁留后，〔复，扶又翻；下同。〕但遣卢弘止宣慰三州及成德、魏博两道。」上曰：「郭谊宜如何处之﹖」德裕曰：「刘稹騃孺子耳，〔处，昌吕翻。騃，五骇翻，痴也。〕阻兵拒命，皆谊为之谋主；及势孤力屈，又卖稹以求赏。此而不诛，何以惩恶！宜及诸军在境，并谊等诛之！」上曰：「朕意亦以为然。」乃诏石雄将七千人入潞州，以应谣言。〔谣言见上卷三年。〕杜悰以馈运不给，谓谊等可赦，上熟视不应。德裕曰：「今春泽潞未平，太原复扰，自非圣断坚定，〔断，丁乱翻。〕二寇何由可平！外议以为若在先朝，赦之久矣。」上曰：「卿不知文宗心地不与卿合，安能议乎！」罢卢钧山南东道，专为昭义节度使。

     郭谊既杀刘稹，日望旌节；既久不闻问，乃曰：「必移他镇。」于是阅鞍马，治行装；〔治，直之翻。〕及闻石雄将至，惧失色。雄至，谊等参贺毕，敕使张仲清曰：「郭都知告身来日当至；〔郭谊为昭义都知兵马使，故称之。」诸高班告身在此，晚牙来受之！」〔诸高班，谓诸将。〕凡方镇及州县率早晚两牙，将校吏卒皆集。〕乃以河中兵环球场，〔河中兵，石雄所统入潞州者。环，读如宦。〕晚牙，谊等至，唱名引入，凡诸将桀黠拒官军者，〔黠，下八翻。〕悉执送京师。加何弘敬同平章事。丁未，诏发刘从谏尸，暴于潞州市三日；石雄取其尸置球场斩剉之。

     戊申，加李德裕太尉、赵国公，德裕固辞。上曰：「恨无官赏卿耳！卿若不应得，朕必不与卿。」

     初，李德裕以「韩全义以来，〔德宗遣韩全义讨吴少诚，败于冢水。〕将帅出征屡败，其弊有三：一者，诏令下军前，日有三四，〔下，户嫁翻。〕宰相多不预闻。二者，监军各以意见指挥军事，将帅不得专进退。三者，每军各有宦者为监使，悉选军中骁勇数百为牙队，其在陈战鬬者，皆怯弱之士；每战，监使自有信旗，〔信旗者，别为一旗，军中视之以为进退。监，古衔翻。疏吏翻。〕乘高立马，以牙队自卫，视军势小却，辄引旗先走，陈从而溃。」〔陈，读曰阵。〕德裕乃与枢密使杨钦义、刘行深议，约敕监军不得预军政，每兵千人听监使取十人自卫，有功随例沾赏。二枢密皆以为然，白上行之。自御回鹘至泽潞罢兵，皆守此制。自非中书进诏意，更无他诏自中出者。号令既简，将帅得以施其谋略，故所向有功。〔史因李德裕之事而叙之，以见唐中世之所以败，武宗之所以胜。

     自用兵以来，河北三镇每遣使者至京师，李德裕常面谕之曰：「河朔兵力虽强，不能自立，须藉朝廷官爵威命以安军情。归语汝使：〔语，牛倨翻。使，疏吏翻。〕与其使大将邀宣慰敕使以求官爵，何如自奋忠义，立功立事，结知明主，使恩出朝廷，不亦荣乎！且以取目所及者言之，李载义幽州，为国家尽忠平沧景，〔为，于伪翻。〕及为军中所逐，不失作节度使，后镇太原，位至宰相。杨志诚遣大将遮敕使马求官，及为军中所逐，朝廷竟不赦其罪。〔事并见前纪。〕此二人祸福足以观矣。」德裕复以其言白上，〔复，扶又翻。〕上曰：「要当如此明告之。」由是三镇不敢有异志。

     九月，诏以泽州隶河阳节度。〔用李德裕三年之议也。〕

     丁巳，卢钧入潞州。钧素宽厚爱人，刘稹未平，钧已领昭义节度，〔事见上卷三年。〕襄州士卒在行营者，与潞人战，常对陈扬钧之美。〔陈，读曰阵。〕及赴镇，入天井关，昭义散卒归之者，钧皆厚怃之，人情大洽，昭义遂安。

     刘稹将郭谊、王协、刘公直、安全庆、李道德、李佐尧、刘武德、董可武等至京师，皆斩之。

     臣光曰：董重质之在淮西，〔事见宪宗纪。〕郭谊之在昭义，吴元济、刘稹，如人在伎儿之手耳。〔伎，渠绮翻。〕彼二人始则劝人为乱，终则卖主规利，其死固有余罪。然宪宗用之于前，武宗诛之于后，臣愚以为皆失之。何则﹖赏奸，非义也；杀降，非信也。失义与信，何以为国！昔汉光武待王郎、刘盆子止于不死，知其非力竭则不降故也。樊崇、徐宣、王元、牛邯之徒，岂非助乱之人乎﹖而光武不杀；〔事并见光武纪。〕盖以既受其降，则不可复诛故也。若既赦而复逃亡叛乱，〔复，扶又翻；下同。〕则其死固无辞矣！如谊等，免死流之远方，没齿不还，可矣；杀之，非也！

     王羽、贾庠等已为谊所杀，李德裕复下诏称「逆贼王涯、贾餗等已就昭义诛其子孙，宣告中外」，识者非之。〔王涯、贾餗，非为逆也。设以其附丽非人，害于而家，凶于而国，罪亦不至于殄灭而无遗育。李德裕明底其罪，若真假手于郭谊而致天诛者，宜识者之非之也。〕刘从谏妻裴氏亦赐死；又令昭义降将李丕、高文端、王钊等疏昭义将士与刘稹同恶者，悉诛之，死者甚众。卢钧疑其枉滥，奏请宽之，不从。

     昭义属城有尝无礼于王元逵者，元逵推求得二十余人，斩之；余众惧，复闭城自守。戊辰，李德裕等奏：「寇呩既平，尽为国家城镇，岂可令元逵穷兵攻讨！望遣中使赐城内将士敕，招安之，仍诏元逵引兵归镇，并诏卢钧自遣使安抚。」从之。

     乙亥，李德裕等请上尊号，且言：「自古帝王，成大功必告天地；又，宣懿太后祔庙，〔上初即位，追谥母韦妃曰宣懿太后。〕陛下未尝亲谒。」上瞿然曰：「郊庙之礼，诚宜亟行，至于徽称，非所敢当！」凡五上表，乃许之。〔瞿，纪具翻。瞿然，失其常度之貌。徽，美也。称，昌孕翻。〕

     李德裕奏：「据幽州奏事官言：诇知回鹘上下离心，〔诇，火迥翻，又翾正翻。〕可汗欲之安西，其部落言亲戚皆在唐，不如归唐；又与室韦已相失，计其不日来降，或自相残灭。望遣识事中使〔欲遣识事宜者出使。〕赐仲武诏，谕以镇、魏已平昭义，惟回鹘未灭，仲武犹带北面招讨使，宜早思立功。」

     李德裕怨太子太傅。东都留守牛僧孺、湖州刺史李宗闵，言于上曰：「刘从谏据上党十年，太和中入朝，僧孺、宗闵执政，不留之，加宰相纵去，〔事见二百四十四卷文宗太和七年。〕以成今日之患，竭天下力乃能取之，皆二人之罪也。」德裕又使人于潞州求僧孺、宗闵与从谏交通书疏，无所得，乃令孔目官郑庆言从谏每得僧孺、宗闵书疏，皆自焚毁。诏追庆下御史台按问，〔下，遐嫁翻。〕中丞李回、知杂郑亚以为信然。〔唐制：御史台侍御史六人，以久次者一人知杂事，谓之杂端。〕河南少尹吕述与德裕书，言稹破报至，僧孺出声叹恨。〔此希德裕意而诬僧孺也。〕德裕奏述书，上大怒，以僧孺为太子少保、分司，宗闵为漳州刺史；戊子，再贬僧孺汀州刺史，宗闵漳州长史。〔垂拱元年，分福州西南境置漳州，以南有漳水为名。旧志：京师东南七千三百里。〕

     上幸鄠校猎。〔鄠，音户。〕

     十一月，复贬牛僧孺循州长史，宗〔【章：十二行本「宗」上有「李」字；乙十一行本同。】〕闵长流封州。〔复，扶又翻。〕

     十二月，以忠武节度使王宰为河东节度使，河中节度使石雄为河阳节度使。〔考异曰：实录：「九月，卢钧奏，十七日，石雄回军赴孟州。」按雄于时未为河阳节度使，实录误也。〕

     上幸云阳校猎。

     五年〔（乙丑、八四五）〕

     春，正月，己酉朔，群臣上尊号曰仁圣文武章天成功神德明道大孝皇帝，尊号始无「道」字，中旨令加之。〔是时帝崇信道士赵归真等，至亲受道箓，故旨令群臣于尊号中加「道」字；而不知其所谓道者，非吾之所谓道也。〕庚戌，上谒太庙；辛亥，祀昊天上帝，赦天下。

     筑望仙台于南郊。

     庚申，义安太后王氏崩。〔太和五年，宰相建白，以太皇太后与宝历太后称号未辨，前代诏令不敢斥言，皆以宫为称。今宝历太后居义安殿，宜曰义安太后。诏可。〕

     以秘书监卢弘宣为义武节度使。弘宣性宽厚而难犯，为政简易，〔易，以豉翻。〕其下便之。河北之法，军中偶语者斩；弘宣至，除其法。〔河北诸帅防其下相与聚谋以图己，故严军中偶语之法，以刚制之。卢弘宣至中山，乃除其法。〕诏赐粟三十万斛，在飞狐西，计运致之费踰于粟价，弘宣遣吏守之。会春旱，弘宣命军民随意自往取之，粟皆入境，约秋稔偿之。时成德、魏博皆饥，独易定之境无害。

     淮南节度使李绅按江都令吴湘盗用程粮钱，〔新书百官志：主客郎中，主蕃客。东南蕃使还者，给入海程粮；西北蕃使还者，给度碛程粮。至于官吏以公事有远行，则须计程以给粮，而粮重不可远致，则以钱准估，故有程粮钱。强娶所部百姓颜悦女，估其资装为脏，罪当死。湘，武陵之兄子也，〔吴武陵见二百三十九卷宪宗元和十年。〕李德裕素恶武陵。〔恶，乌路翻。〕议者多言其冤，谏官请覆按，诏遣监察御史崔元藻、李稠覆之。还言：「湘盗程粮钱有实；颜悦本衢州人，尝为青州牙推，妻亦士族，与前狱异。」德裕以为无与痔，二月，贬元藻端州司户，稠汀州司户。不复更推，亦不付法司详断，即如绅奏，处湘死。〔复，扶又翻。断，丁乱翻。处，昌吕翻。为德裕以吴湘狱致祸张本。〕谏议大夫柳仲郢、敬晦皆上疏争之，不纳。稠，晋江人；〔宋白曰：泉州治晋为晋安县地，隋废郡为邑。〕晦，昕之弟也。〔敬昕见上卷三年。〕

     李德裕以柳仲郢为京兆尹；素与牛僧孺善，谢德裕曰：「不意太尉恩奖及此，仰报厚德，敢不如奇章公门馆！」德裕不以为嫌。〔隋封牛弘为奇章公，牛僧孺盖其后也，故时人亦呼之为奇章公。宋白曰：奇章县属巴州，本汉葭萌县地，梁置奇章县，取县东八里奇章山为名。〕

     夏，四月，壬寅，以陕虢观察使李拭为册黠戛斯可汗使。〔陕，失冉翻。〕

     五月，壬戌，葬恭僖皇后于光陵柏城之外。〔义安太后谥曰恭僖。后于穆宗非伉俪，故陪葬光陵而不合。〕

     门下侍郎、同平章事杜悰罢为右仆射，中书侍郎、同平章事崔铉罢为户部尚书。乙丑，以户部侍郎李回为中书侍郎、同平章事，判户部如故。

     祠部奏括天下寺四千六百，兰若四万，僧尼二十六万五百。〔祠部掌僧尼，故使括之。若，人者翻。释氏要览曰：兰若者，梵言阿兰若，唐言无诤也；四分律云，空静处；智度经云，远离处；大悲经云，离诸忿。〕

     诏册黠戛斯可汗为宗英雄武诚明可汗。

     秋，七月，丙什朔，日有食之。

     上恶僧尼耗蠹天下，欲去之，〔恶，乌路翻。去，羌吕翻。〕道士赵归真等复劝之；〔复，扶又翻。〕乃先毁山野招提、兰若，〔释书曰：招提、菩萨，皆佛名，故号寺或谓之招提。增辉记曰：「招提者，梵言拓鬬提奢，唐言四方僧物。后人传写之误，以「拓」为「招」，又省去「鬬奢」二字，只称招提，即今十方寺院是也。萨波论云：西天度地以四肘为一弓，去村店五百弓不远不近，以闲静为兰若。史照曰：今若以唐尺计之，度二里许。〕敕〔【章：十二行本「敕」上有「至是」二字；乙十一行本同；孔本同；张校同。】〕上都、东都两街各留二寺，〔唐谓长安曰上都。时左街留慈恩、荐福，右街留西明、庄严。〕每寺留僧三十人；天下节度观察使治所及同、华、商、汝州各留一寺，〔华，户化翻。〕分为三等：上等留僧二十人，中等留十人，下等五人。〔考异曰：实录：「中书门下奏请上都、东都两街各留寺十所，每寺留僧十人，大藩镇各一所，僧亦依前诏。敕上都、东都每街各留寺两所，每寺僧各留三十人。中书门下奏，『奉敕诸道所留僧尼数宜令更商量，分为三等：上至二十人，中至十人，下至五人。今据天下诸道共五十处四十六道，合配三等：镇州、魏博、淮南、西川、山南东道、荆南、岭南、汴宋、幽州、东川、鄂岳、浙西、浙西、浙东、宣歙、湖南、江西、河南府，望每道许留僧二十人；山南西道、河东、郑滑、陈许、潞磁、郓曹、徐泗、凤翔、兖海、沧景、易定、福建、同、华州，望令每道许留十人；夏桂、邕管、黔中、安南、汝、金、商州、容管，望每道许留五人；一道河中已敕下留十三人。』按镇州等凡五十六州，四十一道，今云五十处四十六道，误也。杜牧杭州南亭记曰：「武宗即位，始去其山台野邑四万所，冠其徒几至十万人。后至会昌五年，始命西京留佛寺四，僧惟十人；东都二寺。天下所谓节度观察、同、华、汝三十四治所得留一寺，僧准西京数；其怹刺史州不得有寺。凡除寺四千六百，僧、尼笄冠二十六万五百。」实录注又云：按唐时石刻云，「两都留寺僧各十人；郡国留寺二，僧各三人。」数皆不同。今从实录前文。〕余僧及尼并大秦穆护、祅僧皆勒归俗。〔大秦穆护又释氏之外教，如回鹘摩尼之类。是时敕曰：「大秦穆护等祠，释教既已厘革，邪法不可独存。其人并勒还俗，递归本贯，充税户；如外国人送远处收管。」祅，呼烟翻，胡神也。唐制：祠部岁再祀碛西诸州火祅，而禁民祈祭。官品令有祅正，盖主祅僧也。〕寺非应留者，立期令所在毁撤，仍遣御史分道督之。财货田产并没官，寺材以葺公廨驿舍，〔廨，古隘翻。〕铜像、锺磬以铸钱。

     诏发昭义骑兵五百、步兵千五百戍振武，节度使卢钧出至裴村饯之；潞卒素骄，惮于远戍，乘醉，回旗入城，闭门大噪，钧奔潞城以避之。〔宋白曰：潞城县，春秋潞子婴儿之国，汉为潞县。十三州志云：潞水出焉。后魏太武改为刈陵县，隋开皇十三年置潞城县。九域志：潞城在潞州东北四十里。〕监军王惟直自出晓谕，乱兵击之，伤，旬日而卒。李德裕奏：「请诏河东节度使王宰以步骑一千守石会关，三千自仪州路据武安，以断邢、洺之路；〔断，音短。〕又令河阳节度使石雄引兵守泽州，河中节度使韦恭甫发步骑千人戍晋州。如此，贼必无能为。」〔分守四境，使潞之乱卒不得越逸而奔他镇。〕皆从之。

     八月，李德裕等奏：「东都九庙神主二十六，今贮于太微宫小屋，〔玄宗天宝二年，改东都玄元皇帝庙曰太微宫。刘咰曰：东都太微宫本武后家庙。神龙初，中宗反正，废武氏庙主，立太祖已下神主祔主。安禄山陷洛阳，以庙为马貛，弃其神主，协律郎严郢收而藏之。史思明再陷洛阳，寻又散失。贼平，东都留守卢正己又募得之。庙已焚毁，乃寄主于太微宫。贮，丁吕翻。〕请以废寺材复修太庙。

     壬午，诏陈释教之弊，宣告中外。凡天下所毁寺四千六百余区，归俗僧尼二十六万五百人，大秦穆护、祅僧二千余人，毁招提、兰若四万余区。〔考异曰：会要：元和二年，薛平奏请赐中条山兰若额为大和寺。盖官赐额者为寺，私造者为招提、兰若，杜牧所谓「山台野邑」是也。〕收良田数千万顷，奴婢十五万人。所留僧皆隶主客，不隶祠部。〔时中书门下奏：「据大唐六典，祠部掌天地宗庙大祭，与僧事殊不相当。〕又万务根本合归尚书省，隶鸿胪寺亦未为允当。又据六典，主客掌朝贡之国七十余蕃，五天竺国并在数内。释氏出自天竺国，今陛下以其非中国之教，已有厘革。僧尼名籍便令系主客，不隶祠部及鸿胪寺，至为允当。」从之。〕百官奉表称贺。寻又诏东都止留僧二十人，诸道留二十人者减三人，留五人者更不留。

     五台僧多亡奔幽州。〔五台在代州五台县，山形五峙，相传以为文殊示现之地。华严经疏云：清凉山者，即代州鴈门五台山也。以岁积坚冰，夏仍飞雪，曾无炎暑，故曰清凉。五峰耸出，顶无林木，有如垒土之台，故曰五台。古传云：山在长安东北一千六百余里，代州之所管。山顶至州城一百余里。其山左邻恒山，右接天池，南属五台县，北至繁时县，环基所至五百余里。灵记云：五台山有四埵，去台各一百二十里。据古经所载，今北台即是中台，中台即是南台，大黄尖即是北台，栲栳山即是西台，漫天石即是东台。惟北台、中台古时无异，东台、西台古今无别。无恤台，恒山顶是也。昔赵襄子名无恤，曾登此山观代国，下瞰东海。西瞢粐山，有宫池古庙；隋炀帝避暑于此而居，因天池造立宫室，龙楼凤阁，遍满池边，号为西埵。南系舟山，上有铜环，船轴犹在。昔帝尧遭水，系舟于此。世传文殊见于南台，号为南埵。北有覆宿堆，即夏屋山也；后魏孝文皇帝避暑往复宿此，下见云州，谓之北埵。中台稍近西北，有太华泉，有古寺二十余处。东台去太华泉四十二里，台上遥见沧、瀛诸州；日出时，下视大海犹陂泽焉，有古寺十五处。西台去太华泉四里，危嶝千云，乔林拂日，有古寺十二处。南台去太华泉八十里，最为幽寂，有古寺九处。北台去太华泉十二里，有古寺八处，唐末所添寺不在其数。五台县本汉虑虒县。虑虒，音驴夷。隋大业二年改为五台县。〕李德裕召进奏官谓曰：「汝趣白本使，〔趣，读曰促。〕五台僧为将必不如幽州将，为卒必不如幽州卒，何为虚取容纳之名，染于人口！〔将，即亮翻。染，如艳翻，又而险翻。〕独不见近日刘从谏招聚无算闲人，竟有何益！」张仲武乃封二刀付居庸关曰：「有游僧入境则斩之。」

     主客郎中韦博以为事不宜太过，李德裕恶之，〔恶，乌路翻。〕出为灵武节度副使。

     昭义乱兵奉都将李文矩为帅；〔帅，所类翻。〕文矩不从，乱兵亦不敢害。文矩稍以祸福谕之，乱兵渐听命，乃遣人谢卢钧于潞城。钧还入上党，复遣之戍振武；行一驿，乃潜选兵追之；明日，及于太平驿，〔唐制：三十里一驿。太平驿在潞州北六十里。宋白曰：太平驿东南距潞州八十里。〕尽杀之。〔考异曰：献替记：「上信任宰臣，无不先访问，无独断之事。唯诛讨泽潞，不肯拾赴振武官健及诛翦党项，此二事并禁中发诏处分，更不顾问。振武官健回旗，不肯进发，先害监军傔一人，监军王惟直自出晓谕，又被伤痍，旬日而卒。禁中两军枢密已下，恨其不杀节将，唯害中人。所以激上之怒，尽须剿戮。上问宰臣曰：『我送石雄领兵至泽潞，令卢钧不诛讨罪人，如何﹖』德裕曰：『卢钧已失律，性又宽譩，必恐自诛不得。若便替却卢钧，乱卒罪恶转大，须兴兵讨伐。恐不如先除替，令新帅诛翦。』上谓德裕曰：『勿惜卢钧！本非材将。救泽潞叛兵，疑李丕报嫌。往刘稹平后，处置泽潞与刘稹同恶，仅五千余人，皆是取得高文端、王钊状，通姓名，勘李丕状同，然后处分。其间有三两人或王钊状无名，并不更问，足明是李丕不能逞其憾。』又云：『惟务苟安、因循为政。凡方镇发兵，只合不出军城，严兵自卫，于城门阅过部伍，更令军将慰安。岂有自出送兵马，又令家口纵观！事同儿戏，实不足惜！』『缘大兵之后，须有防虞，臣不敢隐默。』由是中诏处分，不复顾问。」按卢钧还入潞州，谕戌兵使赴振武，寻遣兵追击，尽杀之，非上不肯舍也。既云「不可便替」，又云「不如先除替」，语自相违，上云「勿惜卢钧」，是上语，下云「臣不敢隐默」，乃是德裕语。献替记至此差舛尤甚，不可复据。又处置泽潞五千余人太多，必是「五十」字误耳。〕具以状闻，且请罢河东、河阳兵在境上者，从之。

     九月，诏修东都太庙。〔如李德裕所奏也。〕

     李德裕请置备边库，令户部岁入钱帛十二万缗匹，度支盐铁岁入钱帛十二万缗匹，明年减其三之一凡诸道所进助军财货皆入焉，以度支郎中判之。

     王才人宠冠后庭，〔冠，古玩翻。〕上欲立以为后；李德裕以才人寒族，且无子，恐不厌天下之望，〔厌，益涉翻，伏也，合也。〕乃止。

     上饵方士金丹，性加躁急，喜怒不常。冬，十月，上问李德裕以外事，对曰：「陛下威断不测，〔断，丁乱翻。〕外人颇惊惧。向者寇逆暴横，〔横，户孟翻。〕固宜以威制之；今天下既平，愿陛下以宽理之，但使得罪者无怨，为善者不惊，则为宽矣。」

     以衡山道士刘玄静为银青光禄大夫、崇玄馆学士，赐号广成先生，为之治崇玄馆，置吏铸印。〔唐有崇玄署令，掌僧道，属宗正寺。又有崇玄学博士，掌教玄学生。玄宗天宝二年改崇玄学曰崇玄馆，改博士曰学士。为之，于伪翻。治，直之翻。〕玄静固辞，乞还山，许之。

     李德裕秉政日久，好徇爱憎，〔好，呼到翻。〕人多怨之。自杜悰、崔铉罢相，宦官左右言其太专，上亦不悦。给事中韦弘质上疏，言宰相权重，不应更领三司钱谷。德裕奏奏称：「制置职业，人主之柄。弘质受人教导，所谓贱人图柄臣，〔传曰：下轻其上爵，贱臣图柄臣，则国家动摇，而人不静。〕非所宜言。」十二月，弘质坐贬官，由是众怒忥甚。〔史言李德裕以自专自用速祸。〕

     上自秋冬以来，觉有疾，而道士以为换骨。上秘其事，外人但怪上希复游猎，〔复，扶又翻；下同。〕宰相奏事者亦不敢久留。诏罢来年正旦朝会。〔以有疾也。〕

     吐蕃论恐热复纠合诸部击尚婢婢，婢婢遣厖结藏将兵五千拒之，恐热大败，与数十骑遁去。婢婢传檄河、湟，数恐热残虐之罪〔数恐，所具翻。〕曰：「汝辈本唐人，吐蕃无主，则相与归唐，毋为恐热所猎如狐兔也！」于是诸部从恐热者稍稍引去。

     是岁，天下户四百九十五万五千一百五十一。

     朝廷虽为党项置使，〔帝以侍御史为使，分三部招定党项，以邠、宁、延属崔彦曾，盐、夏、长泽属李鄠，灵武、麟、胜属郑贺。〕党项侵盗不已，攻陷邠、宁、盐州界城堡，屯叱利寨。宰相请遣使宣慰；上决意讨之。

     六年〔（丙寅、八四六）〕

     春，二月，庚辰，以夏州节度使米暨为东北道招讨党项使。〔米姓出于西域，康居枝庶分为米国。复入中国，子孙遂以为姓。

     上疾久未平，以为汉火德，改「洛」为「雒」；〔汉光武改洛阳为雒阳。〕唐土德，不可以王气胜君名，三月，下诏改名炎。〔王，于况翻。唐以土德王，而帝名瀍，瀍旁从水，土胜水，故言以王气胜君名。今改名炎，炎从火，火能生土，取以君名生王气也。帝未几而晏驾，厌胜果何益哉！〕

     上自正月乙卯不视朝，〔考异曰：实录作「十五日」。按献替记：「自正月十三日后至三月二十日更不开延英，时见中诏处分，莫得预焉。」今从之。〕宰相请见，不许；〔见，贤遍翻。」中外忧惧。

     初，宪宗纳李锜妾郑氏，生光王怡。怡幼时，宫中皆以为不慧，太和以后，益自韬匿，群居游处，〔处，昌吕翻。〕未尝发言。文宗幸十六宅宴集，好诱其言以为戏笑，〔【章：十二行本「笑」下有「号曰光叔」四字；乙十一行本同；孔本同；张校同；退斋校同。好，呼到翻。〕上性豪迈，尤所不礼。〔考异曰：韦昭度续皇王宝运录曰：「宣宗即宪皇第四子。自宪皇崩，便合绍位，乃与侄文宗。文宗崩，武皇卢有怹谋，乃密令中常侍四人擒宣宗于永巷，幽之数日，沉于宫厕。宦者仇公武悠之，乃奏武宗曰：『前者王子，不宜久于宫厕。诛之。』武宗曰：『唯唯。』仇公武取出，于车中以粪土杂物覆之，将别路归家，密养之。三年后，武皇宫车晏驾，百官奉迎于玉宸殿立之。寻擢仇公武为军容使。」尉迟偓中朝故事曰：「敬宗、文宗、武宗相次即位，宣皇皆叔父也。武宗初登极，深忌焉。一日，会鞠于禁苑间，武宗召上，遥瞬目于中官仇士良。士良跃马向前曰：『适有旨，王可下马！』士良命中官舆出，军中奏云：『落马，已不救矣！』寻请为僧，游行江表间。会昌末，中人请还京，遂即位。令狐澄贞陵遗事曰：「上在藩时，尝从驾回，而上误堕马，人不之觉。比二更，方能兴。时天大雪，四顾悄无人声。上寒甚，会巡警者至，大惊。上曰：『我光王也。不悟至此，方困且渴，若为我求水！』警者即于旁近得水以进，遂步归藩邸。」此三事皆鄙妄无稽，今不取。〕及上疾笃，旬日不能言。诸宦官密于禁中定策，辛酉，下诏称：「皇子冲幼，须选贤德，光王怡可立为皇太叔，〔考异曰：旧纪：「三月一日，立为皇太叔。」武宗实录云「壬戌」。宣宗实录云「辛酉」。按献替记云，「自正月十三日后至三月二十日更不开延英」，盖二十一日则宣宗见百寮也。今从宣宗实录。〕更名忱，〔更，工衡翻。忱，时壬翻。〕应军国政事令权句当。」〔以武宗之英达，李德裕之得君，而不能定后嗣，卒制命于宦竖，北司掌兵，且专宫禁之权也。句，古候翻。当，丁浪翻；下咸当同。〕太叔见百官，哀戚满容；裁决庶务，咸当于理，人始知有隐德焉。〔当，丁浪翻。〕

     甲子，上崩。〔年三十三。〕以李德裕摄冢宰。丁卯，宣宗即位。宣宗素恶李德裕之专，〔恶，乌路翻。〕即位之日，德裕奉册；既罢，谓左右曰：「适近我者非太尉邪﹖每顾我，使我毛发洒浙。」〔近，其靳翻。洒浙，肃然之意，言可畏惮也。〕夏，四月，辛未朔，上始听政。

     尊母郑氏为皇太后。

     壬申，以门下侍郎、同平章政事〔【章：十二行本无「政」字；乙十一行本同。】〕李德裕同平章事，充荆南节度使。〔考异曰：实录、新表、传皆云：「德裕自守太尉检校司徒为荆南节度使。」按制辞皆无责降之语，岂可遽自守太尉检校司徒！今从旧纪。又贞陵遗事曰：「上初即位于太极殿，时宰相李德裕与行册礼。及退，上谓宦侍云云。听政之二日，遂出为荆门。」旧德裕传曰：「五年，武宗上徽号，累表乞骸，不许。德裕病月余，坚请解机务，乃以本官平章事兼江陵尹、荆南节度使。数月，追复知政事。宣宗即位，罢相，出为东都留守。」按旧纪、新表及诸书，武宗朝德裕未尝罢免。此年九月，方自江陵除东都留守。旧传谬误，今从实录。〕德裕秉权日久，位重有功，众不谓其遽罢，闻之莫不惊骇。甲戌，贬工部尚书、判盐铁转运使薛元赏为忠州刺史，弟京兆少尹、权知府事元龟为崖州司户，皆德裕之党也。

     杖杀道士赵归真等数人，流罗浮山人轩辕集于岭南。五月，乙巳，赦天下。上京两街先听留两寺外，更各增置八寺；〔左街先留慈恩、荐福，今增置兴唐、保寿二寺。宝应寺改为资圣寺，青龙寺改为护国寺，菩提寺改为保唐寺，清禅寺改为安国寺。尼寺二所，法云寺改为唐安寺，崇敬寺改为唐昌寺。右街先留西明寺，改为福寿寺，庄严寺改为圣寿寺。添置僧寺一所，千福寺，尼寺一所，兴圣寺依旧名。化度寺改为崇福寺，永泰寺改为万寿寺，清国寺改为崇圣寺，经行寺改为龙兴寺，奉恩寺改为兴福寺。尼寺一所，万善寺改为延唐寺。考异曰：杭州南亨记曰：「今天子即位，天下州率兴二寺，用齿衰男女为其徒，各止三十人，两京数倍其四五焉。」实录：「准五日敕，两街先留寺两所外，更添置八所。」注：唐石刻云，「京师两街各置十寺，寺僧五十人。」盖谓二年正月赦后，非今赦也。〕僧、尼依前隶功德使，不隶主客，〔唐初，天下僧、尼、道士、女官皆隶鸿胪寺。武后延载元年，以僧、尼隶祠部。开元二十四年，道士、女官隶宗正寺。天宝二载，以道士隶司封。贞元四年，崇玄馆罢大学士后，复置左、右街大功德使、东都功德使、修功德使，总僧、尼之籍及功役。元和二年，以道士、女官隶左、右街功德使。会昌二年，以僧、尼隶主客。太清宫置玄元馆，亦有学士，至六年废，而僧、尼复隶两街功德使，即是年也。〕所度僧、尼仍令祠部给牒。〔改武宗之政也。牒，即今祠部所僧、道度牒也。〕

     以翰林学士、兵部侍郎白敏中同平章事。

     辛酉，立皇子温为郓王，渼为雍王，〔渼，音美。〕泾为雅王，滋为夔王，沂为庆王。

     六月，礼仪使奏「请复代宗神主于太庙，〔开成五年，文宗升祔，代宗神主以亲尽祧迁，今请复之。〕以敬宗、文宗、武宗同为一代，于庙东增置两室，为九代十一室。」从之。

     秋，七月，壬寅，淮南节度使李绅薨。

     回鹘乌介可汗之众稍稍降散及冻馁死，所余不及三千人；国相逸隐啜杀乌介于金山，〔乌介可汗自杀胡山之败，窜于黑车子族，今为其下所杀。〕立其弟特勒遏捻为可汗。〔捻，奴协翻。〕

     八月，壬申，葬至道昭肃孝皇帝于端陵，〔端陵，在京兆三原县东十里。〕庙号武宗。

     初，武宗疾困，顾王才人曰：「我死，汝当如何﹖」对曰：「愿从陛下于九泉！」武宗以巾授之。武宗崩，才人即缢。〔武宗之问，王才人之死，惩杨妃之祸也。〕上闻而矜之，赠贵妃，葬于端陵柏城之内。〔考异曰：蔡京王贵妃传曰：「帝疾亟，才人久视帝而归燕息处，浓妆絜服如常日，乃取所翫用物散与内家净尽；持帝所授巾至帝前，已见升遐，容易自缢，而仆于御座下，以缢为名而得卒。」旧纪：「武宗葬端陵，德妃王氏祔焉。」李德裕献替记：「自上临御，王妃有专房之宠。至是，以娇勡忤旨，一夕而殒，群情无不惊惧，以谓上功成之后喜怒不测。德裕因以进谏。」在五年十月，与王贵妃传不同，恐献替记误。康軿刻谈录曰：「孟才人善歌，有宠于武宗。属一旦圣体不豫，召而问之曰：『我或不讳，汝将何之﹖』对曰：『若陛下万岁之后，无复生为！』是日令于御前歌河满子一曲，声调凄咽，闻者涕零。及宫车晏驾，哀恸数日而殒，窆于端陵之侧。」此事恐正是王才人，传闻不同。〕

     以循州司马牛僧孺为衡州长史，封州流人李宗闵为郴州司马，恩州司马崔珙为安州长史，〔安州，汉安陆县地，京师东南二千五十一里。〕潮州刺史杨嗣复为江州刺史，昭州刺史李臸为郴州刺史。僧孺等五相皆武宗所贬逐，〔杨嗣复贬见二百四十六卷元年。三年，崔琵罢相，崔钺代之，奏珙妄费宋滑院盐铁钱九十万缗，又劾与刘从谏厚，数护其奸，贬澧州刺史，再斥恩州司马。僧孺、宗闵贬见上四年。〕至是，同日北迁。宗闵未离封州而卒。〔离，力智翻。〕

     九月，以荆南节度使李德裕为东都留守，解平章事；以中书侍郎、同平章事郑肃同平章事、充荆南节度使。

     以兵部侍郎、判度支卢商为中书侍郎、同平章事。商，翰之族孙也。〔卢翰相德宗于兴元、贞元之间。〕

     册黠戛斯可汗使者以国丧未行，或以为僻远小国，不足与之抗衡；回鹘未平，不应遽有建置。诏百官集议，事遂寝。

     蛮寇安南，经略使裴元裕帅邻道兵讨之。〔帅，读曰率。〕

     以右常侍李景让为浙西观察使。〔右常侍，右散骑常侍也。〕

     初，景让母郑氏，性严明，早寡，家贫，居于东都。诸子皆幼，母自教之。宅后古墙因雨隤陷，〔隤，杜回翻，下坠也。〕得钱盈船，奴婢喜，走告母；母往，焚香祝之曰：「吾闻无劳而获，身之灾也。天必以先君余庆，矜其贫而赐之，则愿诸孤他日学问有成，乃其志也，此不敢取！」遽命掩而筑之。三子景让、景温、景庄，皆举进士及第。景让官达，发已斑白，小有过，不免捶楚。〔捶，止橤翻。〕

     景让在浙西，有左都押牙迕景让意，〔迕，五故翻。〕景让杖之而毙。军中愤怒，将为变。母闻之，景让方视事，母出坐听事，〔听，读曰厅。〕立景让于庭而责之曰：「天子付汝以方面，国家刑法，岂得以为汝喜怒之资，妄杀无罪之人乎！万一致一方不宁，岂惟上负朝廷，使垂年之母衔羞入地，〔垂，末垂也；垂年，犹言末垂之年。〕何以见汝之先人乎！」命左右褫其衣坐之，〔褫，丑豸翻。〕将挞其背。将佐皆为之请，〔为，于伪翻。〕拜且泣，久乃释之，军中由是遂安。

     景庄者于场，〔唐人谓贡院为场屋，至今犹然。〕每被黜，母辄挞景让。然景让终不肯属主司，〔属，之欲翻。主司，校文主司也，礼部侍郎知贡举者是也。〕曰：「朝廷取士自有公道，岂敢效人求关节乎！」久之，宰相谓主司曰：「李景庄今岁不可不收，可怜彼翁每岁受挞！」由是始及第。

     冬，十月，礼院奏禘祭祝文于穆、敬、文、武四室，但称「嗣皇帝臣芋昭告」，从之。〔太常有礼院。帝于穆宗，弟也；于敬、文武，叔也。〕

     甲申，上受三洞法箓于衡山道士刘玄静。〔既杖杀赵归真而复受法箓，所谓尤而效之。会昌五年刘玄静还衡山。〕

     十二月，戊辰朔，日有食之。

     宣宗元圣至明成武献文睿智章仁神聪懿道大孝皇帝上〔讳怡，即位改名忱，宪宗第十二子。按通鉴书唐诸帝号，自玄宗以后，皆以葬陵谥册为正。宣宗谥圣武献文孝皇帝，若元圣至明成武献文睿智章仁神聪懿道大孝，则咸通十三年追崇之号也。〕

     大中元年〔（丁卯、八四七）〕

     春，正月，甲寅，上祀圜丘，赦天下，改元。

     二月，加〔【章：十二行本「加」上有「庚午」二字；乙十一行本同；退斋校同；张校同，云无注本亦无。】〕卢龙节度使张仲武同平章事，赏其破回鹘也。〔石雄独非破回鹘者乎！〕

     癸未，上以旱故，减膳彻乐，出宫女，纵鹰隼，〔隼，耸尹翻。〕止营缮，命中书侍郎、同平章事卢商与御史中丞封敖疏理京城系囚。大理卿马植奏称：「卢商等务行宽宥，凡抵极法，一切免死。彼官典犯脏及故杀人，平日大赦所不免，今因疏理而原之，使贪吏无所惩畏，死者衔冤无告，恐非所以消旱灾、致和气也。昔周饥，克殷而年丰；〔左传宁庄子之言，为讨邢发也。〕卫旱，讨邢而雨降。是则诛罪戮奸，式合天意，雪冤决滞，乃副圣心也。乞再加裁定。」诏两省五品以上议之。〔两省五品以上官，自给事中、中书舍人以上也。〕

     初，李德裕执政，引白敏中为翰林学士；〔见二百四十六卷会昌二年。〕及武宗崩，德裕失势，敏中乘上下之怒，竭力排之，使其党李咸讼德裕罪，〔考异曰：实录：「白敏中、令狐绹，在会昌中，德裕不以朋党疑之，置之台阁。及德裕失势，抵掌戟手，同谋斥逐。而崔铉亦以会昌末罢相怨德裕，大中初，敏中复荐铉在中书，乃令其党人李咸者讼德裕辅政时阴事，罢德裕留守，以太子少保分司东都。」按旧传，绹以大中二年自湖州刺史入知制诰，铉以三年自河中节度使入为相，此时未也。实录误。今按通鉴所书令狐绹知制诰，在是年六七月之间。湖州刺史有「前」字。〕德裕由是自东都留守以太子少保、分司。〔分司东都也。〕

     左谏议大夫张鹭等上言：「陛下以旱理系囚，虑有冤滞。今所原死罪，无冤可雪，恐凶险侥幸之徒常思水旱为灾，宜如马植所奏。」诏从之，皆论如法。以植为刑部侍郎，充盐铁转运使。

     植素以文学政事有名于时，李德裕不之重。及白敏中秉政，凡德裕所薄者，皆不次用之。以卢商为武昌节度使。以刑部尚书、判度支崔元式为门下侍郎，翰林学士，户部侍郎韦琮为中书侍郎，并同平章事。

     闰月，敕：「应会昌五年所癈寺，有僧能营葺者，听自居之，有司毌得禁止。」是时君、相务反会昌之政，〔相，息亮翻。〕故僧、尼之弊皆复其旧。〔观通鉴所书，则会昌、大中之是非可见矣。〕

     己酉，积庆太后萧氏崩。〔萧后，文宗之母也，武宗时徙居积庆殿，故以称之。〕

     五月，幽州节度使张仲武大破诸奚。

     吐蕃论恐热乘武宗之丧，诱党项及回鹘余众寇河西，〔诱，音酉。〕诏河东节度使王宰将代北诸军击之。〔代北诸军，谓陉岭以北诸军也。〕宰以沙陀朱邪赤心为前锋，自麟州济河，与恐热战于盐州，破走之。

     六月，以鸿胪卿李业为册黠戛斯英武诚明可汗使。

     上谓白敏中曰：「朕昔从宪宗之丧，道遇风雨，百官、六宫四散避去，惟山陵使长而多髯，〔髯，如占翻。〕攀灵驾不去，谁也﹖」对曰：「令狐楚。」上曰：「有子乎﹖」对曰：「长子绪今为随州刺史。」上曰：「堪为相乎﹖」对曰：「绪少病风痹。〔少，诗照翻。痹，必至翻，脚冷湿病也。〕次子绹，前湖州刺史，有才器。」上即擢为考功郎中、知制诰。绹入谢，上问以元和故事，绹条对甚悉，〔绹，徒刀翻。悉，详也。〕上悦，遂有大用之意。〔为令狐绹柄用张本。〕

     秋，八月，丙申，以门下侍郎、同平章事李回同平章事、充西川节度使。

     葬贞献皇后于光陵之侧。〔积庆萧后，谥贞献。〕

     上敦睦兄弟，作雍和殿于十六宅，〔会要，是年刺，亲亲楼号雍和殿，别造屋宇廊舍七百间。宋白曰：雍和殿在睦亲院。〕数临幸，置酒，作乐，击球尽欢。〔数，所角翻。〕诸王有疾，常亲至卧内存问，忧形于色。

     突厥掠漕米及行商，振武节度使史宪忠击破之。〔考异曰：按突厥亡已久，盖犹有余种在振武之北者。余谓此突厥余种保塞内属者也。〕

     九月，丁卯，以金吾大将军郑光为平卢节度使。光，润州人，太后之弟也。

     乙酉，前永宁尉吴汝纳，讼其弟湘罪不至死，「李绅与李德裕相表里，欺罔武宗，枉杀臣弟，乞召江州司户崔元藻等对辨。」〔吴湘死见上卷武宗会昌五年。〕丁亥，敕御史台鞫实以闻。〔鞫实，穷治其实也。〕冬，十二月，庚戌，御史台奏，据崔元藻所列吴湘冤状，如吴汝纳之言。戊午，贬太子少保、分司李德裕为潮州司马。

     吏部奏，会昌四年所减州县官内复增三百八十三员。〔读者至此，以减者为是邪﹖以于既减之后而复增者为是邪﹖〕

     二年〔（戊辰、八四八）〕

     正月，甲子，群臣上尊号曰圣敬文思和武光孝皇帝；〔思，相吏翻。〕赦天下。

     初，李德裕执政，有荐丁柔立清直可任谏官者，德裕不能用。上即位，柔立为右补阙；德裕贬潮州，柔立上疏讼其冤。丙寅，坐阿附贬南阳尉。〔史言丁柔立有是非之心。南阳县，汉南阳郡所治宛县地也，隋改为南阳县，唐属邓州。九域志：在州东北一百二十里。〕

     西川节度使李回、桂管观察使郑亚坐前不能直吴湘冤，乙酉，回左迁湖南观察使，亚贬循州刺史，李绅追夺三任告身。〔李绅已薨，故追夺。〕中书舍人崔嘏坐草李德裕制不尽言其罪，己丑，贬端州刺史。

     回鹘遏捻可汗仰给于奚王石舍朗；〔仰，牛向翻。〕及张仲武大破奚众，〔见去年五月。〕回鹘无所得食，日益耗散，至是，所存贵人以下不满五百人，依于室韦。使者入贺正，〔此回鹘使者也。〕过幽州，张仲武使归取遏捻等；遏捻闻之，夜与妻葛禄、子特勒毒斯等九骑西走，余众追之不及，相与大哭。室韦分回鹘余众为七，七姓共分之；〔室韦有岭西部、山北部、黄头部、如者部、婆莴部、讷北部、骆丹部，凡七姓，悉居柳城东北，近者二千里，远者六千里而赢。〕居三日，黠戛斯遣其相阿播帅诸胡兵号七万来取回鹘，〔帅，读曰率。〕大破室韦，悉收回鹘余众归碛北。犹有数帐，潜窜山林，钞盗诸胡；〔钞，楚交翻。〕其别部厖勒，先在安西，亦自称可汗，居甘州，总碛西诸城，种落微弱，时入献见。〔见，贤遍翻。回鹘至五季时入献见者皆厖勒种类也。种，章勇翻。〕

     二月，庚子，以知制诰令狐绹为翰林学士。上尝以太宗所撰金镜〔金镜书，太宗所著也。〕授绹，使读之，「至乱未尝不任不肖，至治未尝不任忠贤，」〔治，直吏翻。〕上止之曰：「凡求致太平，当以此言为首。」又书贞观政要于屏风，每正色拱手而读之。〔观，古玩翻。〕上欲知百官名数，令狐绹曰：「六品已下，官卑数多，皆吏部注拟；五品以上，则政府制授，各有籍，命曰具员。」上命宰相作具员御览五卷，上之，〔上之，时掌翻。〕常置于案上。

     立皇子泽为濮王。上欲作五王院于大明宫，以处皇子之幼者，〔处，昌吕翻。〕召术士柴岳明使相其地。岳明对曰：「臣庶之家，迁徙不常，故有自阳宅入阴宅，阴宅入阳宅。刑克祸福，师有其说，〔阴阳家所谓三刑，谓寅刑巳，巳刑申，申刑寅，丑刑戌，戌刑未，未刑丑，子刑卯，卯刑子，辰刑辰，午刑午，酉刑酉，亥刑亥。克，谓金克木，木克土，土克水，水克火，火克金。〕今陛下深拱法宫，〔如淳曰：法宫，路寝正殿也。〕万神拥卫，阴阳书本不言帝王家。」上善其言，赐束帛遣之。

     夏，五月，己未朔，日有食之。

     门下侍郎、同平章事崔元式罢为户部尚书；以兵部侍郎．判度支．户部周墀、刑部侍郎．盐铁转军使马植并同平章事。〔「并」，当作「并」〕

     初，墀为义成节度使，辟韦澳为判官，及为相，谓澳曰：「力小任重，何以相助﹖」澳曰：「愿相公无权。」墀愕然，不知所谓。澳曰：「官赏刑罚，与天下共其可否，勿以己之爱憎喜怒移之，天下自理，何权之有！」墀深然之。澳，贯之之子也。〔澳，乌到翻。韦贯之，元和中为相。〕

     己卯，太皇太后郭氏崩于兴庆宫。

     六月，礼院检讨官王皞贬句容令。〔唐太常寺有礼院修撰、检讨官各一员。宋白曰：贞元九年四月，敕太常寺宜署礼院修撰、检讨官各一员，使为定额。句容县，属升州。宋白曰：句容县，本汉县，以界内茅山本名句曲山，因立名。〕

     初，宪宗之崩，上疑郭太后预其谋；又，郑太后本郭太后侍儿，有宿怨，故上即位，待郭太后礼殊薄。郭太后意怏怏，一日，登勤政楼，〔即玄宗所起勤政务本之楼，在兴庆宫。〕欲自陨；上闻之，大怒，是夕，崩，外人颇有异论。

     上以郑太后故，不欲以郭后祔宪宗，有司请葬景陵外园；皞奏宜合葬景陵，神主配宪宗室，奏入，上大怒。白敏中召皞诘之，皞曰：「太皇太后，汾阳王之孙，〔郭子仪封汾阳王。〕宪宗在东宫为正妃，逮事顺宗为妇。宪宗厌代之夕，事出暧昧；太皇太后母天下，历五朝，〔五朝，穆、敬、文、武、宣。〕岂得以暧昧之事遽废正嫡之礼乎！」敏中怒甚，皞辞气愈厉。诸相会食，周墀立于敏中之门以俟之，敏中使谢曰：「方为一书生所苦，公弟先行。」〔弟，与第同。〕墀入，至敏中厅问其事，见皞争辨方急，墀举手加颡，叹皞孤直。明日，皞坐贬官。〔考异曰：实录：「五月，戈寅，以太皇太后寝疾，权不听政，宰臣帅百寮问太后起居。己卯，复问起居，下遗令。是日，太后崩。初，上纂位，以宪宗遇弒，颇疑后在党中，至是，暴得疾崩，帝之志也。甲申，白敏中帅百寮上表请听政，不许。乙酉，又上表，不许。丙戌，三上表，乃依。六月，贬礼院检讨官王皞为润州句容令。」旧传曰：「宣宗继统，即后之诸子也，恩礼愈异于前朝。大中年崩，祔景陵。后历位七朝，五居太母之尊，人君行子孙之礼，福寿隆贵四十余年，虽汉之马、邓无以加焉，识者以为汾阳社稷之功未泯，复锺庆于懿安焉。」裴延裕东观奏记曰：「宪宗皇帝晏驾之夕，上虽幼，颇记其事，追恨光陵商臣之酷，即位后，诛鉏恶党，无漏网者。郭太后以上英察孝果，且怀惭惧，时居兴庆宫，一日，与一二侍儿同升勤政楼，倚衡而望，便欲殒于楼下，欲成上过；左右急持之，即闻于上。上大怒，其夕，太后暴崩，上志也。」又曰：「懿安郭太后既崩，丧服许如故事。礼院检讨官王皞抗疏，请后合葬景陵，配飨宪宗庙室。既入，上大怒。宰臣白敏中召皞诘其事。皞对云云。翌日，皞贬润州句容县令；周墀亦免相。」按实录所言暴崩事，皆出于东观奏记。若实有此事，则既云是夕暴崩，何得前一日先下诏云，以太后寝疾，权不听政。若无此事，则廷裕岂敢辄诬宣宗！或者郭后实以病终，而宣宗以平日疑忿之心，欲黜其礼，故皞争之。疑以传疑，今参取之。东观奏记又曰：「杜悰通贵日久，门下有术士姓李。悰任西川节度使，马植罢黔中赴阙，至西川，李术士一见植，谓悰曰：『马中丞非常人也，相公厚遇之。』悰未之信。术士一日密言于悰曰：『相公将有甚祸，非马中亟不能救，乞厚结之。』悰始惊信。发日，厚币赠之，仍令邸吏为植于阙下买宅，生生之费无阙焉。植至门，方知感，悰，不知其旨。寻除光禄卿，报状至蜀，悰谓术士曰：『贵人到阙作光禄勋矣。』术士曰：『姑待之。』稍进大理卿，又迁刑部侍郎，充诸道盐铁使。悰始惊忧。俄而作相。懿安皇太后崩后，悰，懿安子伲也，忽一日，内榜子索检责宰相元载故事。植谕旨。翌日延英，上前万端营救。植素辩，能回上旨，事遂中寝。按植，会昌中已自黔中入为大理卿。悰今年二月始为西川节度。今不取。按裴延裕后作「廷裕」，必有一误。〕

     秋，九月，甲子，再贬潮州司马李德裕为崖州司户，湖南观察使李回为贺州刺史。〔崖州去京师七千四百六十里。贺州，京师东南四千百百三十里。〕

     前凤翔节度使石雄诣政府自陈黑山、乌岭之功，〔政府，即谓政事堂。黑山、乌岭功并见上卷武宗会昌三年。考异曰：此出范摅云溪友议。彼以乌岭为天井，误也。〕求一镇以终老。执政以雄李德裕所荐曰：「向日之功，朝廷以蒲、孟、岐三镇酬之，足矣。」〔蒲，河中。孟，河阳。岐，凤翔。〕除左龙武统军。雄怏怏而薨。

     十一月，庚午，万寿公主适起居郎郑颢。颢，絪之孙，〔郑絪为相于元和之初。〕登进士第，为校书郎、右拾遗内供奉，以文雅著称。公主，上之爱女，故选颢尚之。有司循旧制请用银装车，上曰：「吾欲以俭约化天下，当自亲者始。」令依外命妇以铜装车。〔唐制：公主乘厌翟车。外命妇一品，乘自铜厌犊车。〕诏公主执妇礼，皆如臣庶之法，戒以毋得轻夫族，毋得预时事。又申以手诏曰：「苟违吾戒，必有太平、安乐之祸。」〔乐，音洛。〕颢弟顗，尝得危疾，上遣使视之，还，问「公主何在﹖」曰：「在慈恩寺观戏场。」上怒，叹曰：「我怪士大夫家不欲与我家为婚，良有以也！」亟命召公主入宫，立之阶下，不之视。公主惧，涕泣谢罪。上责之曰：「岂有小郎病，不往省视，乃观戏乎！」〔自晋以来，嫂谓叔为小郎。省，悉景翻。〕遣归郑氏。由是终上之世，贵戚皆兢兢守礼法，如山东衣冠之族。

     壬午，葬懿安皇后于景陵之侧。〔非礼也。宪宗不为正其始，以致宣宗不为正其终。〕

     以中书侍郎、同平章事韦琮为太子宾客、公司。

     十二月，凤翔节度使崔珙奏破吐蕃，克清水。清水先隶奏州，宋白曰：「清水，汉旧县，其地即秦仲始所封。九域志：清水县在秦州九十里。宋白曰：长兴中，移清水县于上邽镇。九域志之清水，长兴所移也。〕诏以本州岛未复，权隶凤翔。

     上见宪宗朝公卿子孙，多擢用之。刑部员外郎杜胜次对，上问其家世，对曰：「臣父黄裳，首请宪宗监国。」〔事见二百三十六卷永贞元年。朝，直遥翻。〕即除给事中。翰林学士裴谂，度之子也，上幸翰林，面除承旨。〔谂，式荏翻。以裴度相元和之功，自足以赏延于也，但翰林学士承旨非赏功之官耳。〕

     吐蕃论恐热遣其将莽罗急藏将兵二万略地西鄙，尚婢婢遣其将拓跋怀光击之于南谷，大破之，急藏降。〔降，户江翻。〕

     三年〔（己巳、八四九）〕

     春，正月，上与宰相论元和循吏孰为第一，周墀曰：「臣尝守土江西，闻观察使韦丹功德被于八州，〔被，皮义翻。八州，洪、江、鄂、岳、虔、吉、袁、抚也。〕没四十年，老稚歌思，〔稚，直利翻。〕如丹尚存。」乙亥，诏史馆修撰杜牧撰丹遗爱碑以纪之，仍擢其子河阳观察判官宙为御史。

     二月，吐蕃论恐热军于河州，尚婢婢军于河源军。〔河源军在鄯州东。宋白曰：河源军置在湟〔湟〕州东西，本赵充国亭堠也。〕婢婢诸将欲击恐热，婢婢曰：「不可。我军骤胜而轻敌，彼穷困而致死，战必不利。」诸将不从。婢婢知其必败，据河桥以待之，诸将果败。婢婢收余众，焚桥，归鄯州。〔据河桥，败兵败而退者有归路。败兵既渡，焚桥阻河，则可以截论恐热之追掩。史言尚婢婢善兵。〕

     吐蕃秦、原、安乐三州及石门等七关来降；〔高宗时，吐谷浑为吐蕃所逼，徙于鄯州，不安其居，又徙于灵州之境。咸亨三年，以灵州故鸣沙县地置安乐州以居之。安、史之乱，吐蕃取安乐州，吐谷浑又徙朔方、河东之境。原州界有石门、驿藏、制胜、石峡、木靖、木峡、六盘七关。考异曰：实录：「泾原节度使康季荣奏吐蕃宰相论恐热杀东道节度使，奉表以三州、七关来降。」献祖纪年录亦云「杀东道节度使，奉表。」按补国史叙论恐热事甚详。至五年五月始来降，此际未降也。又不云杀东道节度使。且恐热若以三州、七关来降，朝廷必官赏之，何故但赏边将而不及恐热。盖三州、七关，以吐蕃国乱，自来降唐，朝廷遣诸道应接抚纳之，非恐热帅以来。实录误耳。〕以太仆卿陆耽为宣谕使，诏泾原、灵武、凤翔、邠宁、振武皆出兵应接。

     河东节度使王宰入朝，以货结权幸，求以使相领宣武；刑部尚书、同平章事周墀上疏论之，宰遂还镇。驸马都尉韦让求为京兆尹；墀言京兆尹非才望不可为，让议竟寝。墀又谏上开边，〔开边，谓经略河西也。〕由是忤旨。〔忤，五故翻。〕夏，四月，以墀为东川节度使。以御史大夫崔铉为中书侍郎、同平章事，兵部侍郎、判户部魏扶同平章事。

     癸巳，卢龙奏节度使张仲武薨，军中立其子节度押牙直方。

     翰林学士郑颢言于上曰：「周墀以直言入相，亦以直言罢相。」上深感悟，甲午，墀入谢，加检校右仆射。

     戊戌，以张宜方为卢龙留后。

     五月，徐州军乱，逐节度使李廓。廓，程之子也，〔李程见二百四十三卷长庆四年。〕在镇不治，〔治，直之翻。〕右补阙郑鲁上言其状，且曰：「臣恐新麦未登，徐师必乱；速命良帅，救此一方。」〔帅，所类翻。〕上未之省。〔省，悉景翻。〕徐州果乱，上思鲁言，擢为起居舍人。

     以义成节度使卢弘正为武宁节度使。武宁士卒素骄，有银刀都尤甚，屡逐主帅。弘止至镇，都虞候胡庆方复谋作乱；〔复，扶又翻。〕弘止诛之，抚循其余，训以忠义，军府由是获安。

     六月，戊申，以张直方为卢龙节度使。

     泾原节度使康季荣取原州〔原州本治高平，安、史乱后没于吐蕃。〕及石门、驿藏、木峡、制胜、六盘、石峡六关。秋，七月，丁巳，灵武节度使朱叔明取长乐州。〔「长乐」当作「安乐」。宋白曰：安乐州置于灵州鸣沙县。乐，音洛；下同。〕甲子，邠宁节度使张君绪取萧关。〔萧关县，旧志，属原州。〕甲戌，凤翔节度使李玭取秦州。〔玭，蒲蠲翻。凡取，言易也。秦州本治上邽。宋白曰：时治成纪，在旧州南一百里。〕诏邠宁节度权移军于宁州以应接河西。

     八月，乙酉，改长乐州为威州。〔宋白曰：灵州鸣沙县本汉富平县地；后周立会州，隋立环州，以大河环曲为名。唐神龙中，默啜寇掠，移县于废丰安城，咸通三年归复，以旧县基置安乐州，大中三年，改为威州。〕

     河、陇老幼千余人诣阙，〔考异曰：实录云数千人。今从旧传。〕己丑，上御延喜门楼见之，〔延喜门在皇城东北角。六典：皇城东面二门，北曰延喜，南曰景风。延喜门则承天门外横街，东直通化门。〕欢呼舞跃，解胡服，袭冠带，观者皆呼万岁。诏「募百姓垦辟三州、七关土田，五年不租税；自今京城罪人应配流者皆配十处；〔十处，三州、七关也。〕四道将吏能于镇戍之地营田者，官给牛及种粮。〔四道，泾原、邠宁、灵武、凤翔。宋白曰：史臣曰：营田之名，盖缘边多隙地，蕃兵镇戌，课其播殖以助军须，谓之屯田。其后中原兵兴，民户咸耗，野多闲田，而治财赋者如沿边例开置，名曰营田。行之岁久，不以兵，乃招致农民强户，谓之营田户。复有主务败阙犯法之家，没纳田宅，亦系于此。自此诸道皆有营田务。种，章勇翻。〕温池盐利可赡边陲，委度支制置。〔神龙元年，置温池县，属灵州，是年度属威州，县有盐池。〕其三州、七关镇戍之卒，皆倍给衣粮，〔言衣粮倍于其它戌卒。〕仍二年一代。道路建置堡栅，有商旅往来贩易及戌卒子弟通传家信，关镇毋得留难。其山南、剑南边境有没蕃州县，亦令量力收复。」〔广德以来，西羌内侵山南巡内，阶、成陷没。文州移治剑南，西山诸州亦多有没于吐蕃者。按阶州时为武州。宋白曰：阶州，汉武都之地；后魏平武都，筑城于仙陵山，置武都镇，西魏始置武州。大历初，与秦州俱没于吐蕃，大中三年收复，复立武州，景历元年改阶州。〕

     冬，十月，改备边库为延资库。〔备边库初置见上武宗会昌五年。〕

     闰十一月，丁酉，宰相以克复河、湟请上尊号，上曰：「宪宗常有志复河、湟，〔见二百三十八卷元和五年。〕以中原方用兵，〔谓方用兵于两河也。〕未遂而崩，今乃克成先志耳。其议加顺、宪二庙尊谥以昭功烈。」

     卢龙节度使张直方，暴忍，喜游猎。〔喜，许记翻。〕军中将作乱，直方知之，托言出猎，遂举族逃归京师；军中推牙将周綝为留后。〔綝，丑林翻。考异曰：旧纪：「十一月，幽州军乱，逐张直方，军人推周綝为留后。四年，九月，周綝卒，军人立张允伸为留后。」直方传曰：「直方多不法，虑为将卒所图；三年冬，托以游猎，奔赴阙廷。」张允伸传曰：「四年，戎帅周綝寝疾，表允伸为留后。」新纪：「四年，八月，幽州军乱，逐张直方，张允伸自称留后。」传亦言直方出奔，即以允伸为留后。实录直方赴阙，亦在去年八月至九月。又云张允伸知留后。皆无周綝姓名。今从旧书。〕直方至京师，拜金吾大将军。

     甲戌，追上顺宗谥曰至德夕道大圣大安孝皇帝；宪宗谥曰昭文章武大圣至神孝皇帝。仍改题神主。〔自天宝已来，加上诸帝谥号，陵中玉册及神主未尝改题。〕

     己未，崖州司户李德裕卒。

     山南西道节度使郑涯奏取扶州。〔刘昫曰：扶州，治同昌县，历代吐谷浑所据。西魏逐吐谷浑，于此置邓州及邓宁郡，盖以平定邓至羌为名。隋初，改置扶州及同昌县，在长安西南一千六百九十里。广德后没于吐蕃。〕

