卷第二百五十三【唐纪六十九】起强圉作噩（丁酉），尽上章困敦（庚子）十月，凡三年有奇。

     僖宗惠圣恭定孝皇帝上之下

     干符四年〔（丁酉、八七七）〕

     春，正月，王郢诱鲁寔入舟中，执之，〔王郢因鲁寔请降，事见上卷上年。〕将士从寔者皆奔溃。朝廷闻之，以右龙武大将军宋皓为江南诸道招讨使，先征诸道兵外，更发忠武、宣武、感化三道、〔陈许，忠武军；汴宋，宣武军；徐州，感化军。〕宣、泗二州兵，新旧合万五千余人，并受皓节度。二月，郢攻陷望海镇，掠明州，又攻台州，陷之；刺史王葆退守唐兴。〕唐兴，即今天台县，在台州西一百一十里。〕诏二浙、福建各出舟师以讨之。

     王仙芝陷鄂州。

     黄巢陷郓州，杀节度使薛崇。

     南诏酋龙嗣立以来，为边患殆二十年，〔宣宗大中十三年，酋龙立。酋，慈由翻。〕中国为之虚耗，〔为，于伪翻。〕而其国中亦疲弊。酋龙卒，谥曰景庄皇帝；子法立，改元贞明、承智、大同，国号鹤拓，亦号大封人。〔考异曰：徐云虔南诏录曰：「南诏别名鹤拓，其后亦自称大封人」，是以封为国号也。〕

     法好畋猎酣饮，〔好，呼到翻。〕委国事于大臣。闰月，岭南西道节度使辛谠奏南诏遣妷西段瑳宝等来请和，〔南诏官有妷西，犹中国判官也。瑳，七何翻，又七可翻。〕且言「诸道兵戍邕州岁之，馈饷书币，送瑳宝还南诏，但留荆南、宣歙数军戍邕州，〔歙，书涉翻。〕自余诸道兵什减其七。

     王郢横行浙西，镇海节度使裴璩严兵设备，〔璩，求于翻。〕不与之战，密招其党朱实降之，〔降，户江翻。〕散其徒六七千人，输器械二十余万，舟航、粟帛称是。〔称，尺证翻。〕敕以实为金吾将军。于是郢党离散；郢收余众，东至明州，甬桥镇遏使刘巨容以筒箭射杀之，〔刘巨容以宿州甬桥镇遏使将兵讨王郢。筒箭，长纔尺余，内之竹，筒注之弦上，系竹筒于手腕壳弓既发，豁筒向后，激矢射敌，皆洞贯。详见辩误。干符二年，王郢反，至是而平。射，而亦翻。〕余党皆平。璩，谞之从曾孙也。〔裴谞见二百六卷代宗大历十四年。从，才用翻。〕

     三月，黄巢陷沂州。

     夏，四月，壬申朔，日有食之。

     贼帅柳彦璋剽掠江西。〔帅，所类翻。剽，匹妙翻。〕

     陕州军乱，逐观察使崔碣；贬碣怀州司马。〔陕，失冉翻。碣，其谒翻。〕

     黄巢与尚让合兵保查牙山。〔考异曰：旧纪：「四年三年，巢陷郓州。七月，入查牙山，与王仙芝合。五年二月，君长、仙芝皆死。尚让以兄遇害，大掠淮南。」旧传：「五年八月，王铎斩王仙芝。先是，尚君长弟让以兄奉使见诛，帅部众入查牙山。黄巢、黄揆昆仲八人率盗数千依让。」按实录，干符二年，仙芝陷曹、濮，巢已起兵应之。三年十二月，招讨副都监杨复光奏：「草贼尚让据查牙山，官军退保邓州。」四年四月，黄巢引其众保查牙山。其年冬，君长乃死。惊听录：「巢与仙芝俱入蕲州，以仙芝独受官而怒，殴仙芝伤面，由是分队。」时君长亦在座，非仙芝死后，巢方依让也。又按旧纪，仙芝死后，王铎始为都统讨贼。而旧传云「王铎斩仙芝」，又先云「杀张璘，乃陷广州」，先元「陷华州，方攻潼关」，叙事颠错不伦。今从实录。〕

     五月，甲子，以给事中杨损为陕虢观察使。损至官，诛首乱者。损，嗣复之子也。〔杨嗣复事文宗。〕

     初，桂管观察使李瓒失政，支使薛坚石屡规正之瓒不能从。及瓒被逐，〔李瓒被逐见上卷上年。被，皮义翻。〕坚石摄留务，移牒邻道，禁遏乱兵，一方似安。诏擢坚石为国子博士。

     六月，柳彦璋袭陷江州，执刺史陶祥，使祥上表，彦璋亦自附降状。〔上，时掌翻。降，户江翻。〕敕以彦璋为右监门将军，令散众赴京师；以左武卫将军刘秉仁为江州刺史。彦璋不从，以战舰百余固湓江为水寨，〔湓江在江州城外，接于大江，故谓之汾甘。湓，蒲奔翻。〕剽掠如故。〔剽，匹妙翻。〕

     忠武都将李可封戍边还至邠州，迫胁主帅索旧久粮盐，〔帅，所类翻。索，山客翻。〕留止四日，阖境震惊。秋，七月，还至许州，节度使崔安潜悉按诛之。

     王铎、卢携欲使张自勉以所将兵受宋威节度，郑畋以为威与自勉已有疑忿，若在麾下，必为所杀，不肯署奏。八月，辛未，铎、携诉于上，求罢免；庚辰，畋请归浐川养疾；〔浐川在长安东。浐，音产。〕上皆不许。〔史言僖宗不能定国是。〕

     盐州军乱，逐刺史王承颜，诏高品牛从珪往慰论之；贬承颜象州司户。承颜及崔碣素有政声，以严肃为骄卒所逐，朝廷与贪暴致乱者同贬，时人惜之。〔史言唐末赏罚失当，且言主昏政乱，能使不惟不得展其才，亦不免于罪。〕从珪自盐州还，军中请以大将王宗诚为刺史。诏宗诚诣阙，将士皆释罪，仍加优给。

     乙卯，王仙芝陷随州，执刺史崔休征。山南东道节度使李福遣其子将兵救随州，战死。福奏求援兵，遣左武卫大将军李昌言将凤翔五百骑赴之，仙芝遂转掠复、郢。忠武大将张贯等四千人与宣武兵援襄州，自申、蔡间道逃归；〔间，古苋翻。〕诏忠武度使崔安潜、宣武节度使穆仁裕遣人约还。〔约还者戒约将士，使还赴援也。〕

     冬，十月，邠宁节度使李侃奏遣兵讨王宗诚，斩之，余党悉平。〔逐王承颜之党也。〕

     郑畋与王铎、卢携争论用兵于上散，畋不胜，退，复上奏，〔复，扶又翻；下同。〕以为：「自主仙芝俶扰，〔按孔安国尚书注：俶，始也。扰，乱也。俶，尺六翻。〕崔安潜首请会兵讨之，继发士卒，罄竭资粮；〔言竭本道所有以供征行士卒资粮。〕贼往来千里，涂炭诸州，独不敢犯其境。又以本道兵授张自勉，解宋州围，使江、淮漕运流通，不输寇手。今蒙尽以自勉所将七千兵令张贯将之，〔将，即亮翻；下同。〕隶宋威。〔句断。〕自勉独归许州，威复奏加诬毁。因功受辱，臣窃痛之。安潜出师，前后克捷非一，一旦强兵尽付他人，良将空还，若勍敌忽至，〔勍，渠京翻。〕何以枝梧！臣请以忠武四千人授威，余三千人使自勉将之，守卫其境，既不侵宋威之功，又免使安潜愧耻。时卢携不以为然，上不能决。畋复上言：「宋威欺罔朝廷，败衄狼藉。〔衄，女六翻。藉，秦昔翻。〕又闻王仙芝七状请降，威不为闻奏。〔为，于伪翻。〕朝野切齿，以为宜正军法。迹状如此，不应复典兵权，愿与内大臣参酌，〔内大臣，谓两中尉、两枢密也。〕早行罢黜。」不从。

     河中军乱，逐节度使刘侔，纵兵焚掠。以京兆尹窦璟为河中宣慰制置使。〔璟，俱永翻。〕

     黄巢寇掠蕲、黄，〔蕲、黄相去一百六十五里。〕曾元裕击破之，斩首四千级。巢遁去。

     十一月，己酉，以窦璟为河中节度使。

     招讨副都监杨复光遣人说谕王仙芝，仙芝遣尚君长等请降于复光，〔监，古衔翻。说，输芮翻。降，户江翻。杨复光时屯邓州。〕宋威遣兵于中劫取君长等。十二月，威奏与君长等战于颎州西南，生擒以献；复光奏君长等实降，非威所擒。诏侍御史归仁等鞫之，〔姓谱曰：左传，胡，子国，姓归，为楚所灭，子孙或以国为氏。〕竟不能明；斩君长等于狗脊岭。

     黄巢陷匡城，遂陷濮州。〔匡城县，属滑州，本汉长垣县。宋白曰：隋开皇于妇姑城置匡城县，以县南有故匡城为名，即孔子所畏之所。濮，博本翻。〕诏颍州刺史张自勉将诸道兵击之。

     江州刺史刘秉仁乘驿之官，单舟入柳彦璋水寨，贼出不意，即迎拜，乘仁斩彦璋，散其众。柳彦璋为盗九月而败。〕

     王仙芝寇荆南。节度使杨知温，知至之兄也，〔杨知至见上卷懿宗咸通十一年。〕不知兵，或告贼至，知温以为妄，不设备。时汉水浅狭，贼自贾堑渡。〔九域志：郢州长寿县有贾堑镇。堑，七艳翻。〕

     五年〔（戊戌、八七八）〕

     春，正月，丁酉朔，大雪，知温方受贺，〔凡元旦、冬至，诸州诸皆受将吏牙贺，下至县邑亦然。〕贼已至城下，遂陷罗城。将佐共治子城而守之，〔治，直之翻。〕及暮，知温犹王出。将佐请知温出抚士卒，知温纱帽皁裘而行，将佐请知温擐甲以备流矢。〔皁，才早翻。择，音宦。〕知温见士卒拒战，犹赋诗示幕僚，遣使告急于山南东道节度使李福，福悉其众自将救之。时有沙陀五百在襄阳，福与之俱，至荆门，遇贼，〔晋分编县，置长林县。德宗贞元二十一年又分长林置荆门县，属江陵府。九域志：在府北一百六十许里。〕沙陀纵骑奋击，破之。屯芝闻之，焚掠江陵而去。江陵城下旧三十万户，至是死者什三四。〕

     壬寅，招讨副使曾元裕大破王仙芝于申州东，所杀万人，招降散遣者亦万人。敕以宋威久病，罢招讨使，还青州；〔宋威本平卢帅，罢招讨使还镇。〕以曾元裕为招讨使，颍州刺史张自勉为副使。

     庚戌，以西川节度使高骈为荆南节度使兼盐铁转运使。

     振武节度使李国昌之子克用为沙陀副兵马使，戍蔚州。〔宋白曰：蔚州，秦、赵间亦为代郡之地，后魏置怀荒、御夷二镇于此。东魏于此置北灵丘郡，后周大象二年，置蔚州，唐开元初，移郡治于灵丘西南一百三十里，西至朔州三百八十里。〕时河南盗贼倮起，〔谓王仙芝、黄巢等也。〕云，州沙陀兵马使李尽忠与牙将唐君立、薛志勤、程怀信、李存璋等谋曰：「今天下大乱，朝廷号令不复行于四方，〔复，扶又翻。〕此乃英雄立功名富贵之秋也。吾属虽各拥兵众，然李振武功大官高，名闻天下，〔言李国讨平庞勋，于当时功为大；帅振武，于诸将官为高。闻，音问。〕其子勇冠诸军，〔冠，古玩翻。〕若辅以举事，代不足平也。」众以为然。君立，兴唐人；〔隋分灵丘县置安边县，中废；唐开元十二年，复置，治横野军，至德三载，更名兴唐县，属蔚州。〕存璋，云，州；志勤，奉诚人也。〔贞观二十二年，以内属奚可度者部落置饶乐都督府，开元二十三年更名奉诚都督府。薛志勤，其府人也。〕

     会大同防御使段文楚兼水陆发运使，〔宋白曰：朔州马邑县，贞观已来已为大同军职，开元五年，分鄯县之东三十里，置大同军以戍边，后于军内置马邑，征汉旧名也。建中间，马燧自鄯阳移朔州于马邑县。〕代北荐饥，荐，才甸翻，再也。再岁于谷不熟曰荐饥。〕漕运不继，文楚颇减军士衣米；又用法稍峻，军士怨怒。尽忠遣君立潜诣蔚州说克用起兵，除文楚而代之。〔说，式芮翻。〕克用曰：「吾父在振武，俟我禀之。」君立曰：「今机事已泄，缓则生变，何暇千里禀命乎！〔言道里辽远，使命往返，则事必泄而害成。〕于是尽忠夜帅牙兵攻牙城，〔攻云州牙城也。帅，读曰率；下同。〕执交楚及判官柳汉璋系狱，自知军州事，遣召克用。克用帅其众趣云州，〔趣，七喻翻。〕行收兵，二月，庚午，至城下，众且万人，屯于鬬鸡台下。壬申，尽忠遣使送符印，请克用为防御留后。癸酉，尽忠械文楚等五人送鬬鸡台下，克用令军士寛而食之，以骑践其亥。〔寛，古瓦翻。践，慈演翻。〕甲戌，克用入府舍视事。〔考异曰：赵凤后唐太祖纪年录曰：「干符三年，河南水灾，盗寇蜂起，朝廷以段文楚为代北陆发运、云州防御使，以代支谟。时岁荐饥，文楚削军人衣米，诸军咸怨。太祖为云中防边督将，部下争诉以军食不充，请具闻奏。边校程怀信、康君立等十余帐，日哗于太祖之门，请共除虐帅以谢边人。众因大噪，拥太祖上马，比及云中，众且万人，城中械文楚出以应太祖。」后唐闵帝时，史官张昭远撰庄宗功臣列传曰：「唐君立为云中牙校，事防御使段文楚。时天下将乱，代北仍岁阻饥，诸部豪杰咸有啸聚邀功之志。文楚法令稍峻，军食转饷不给，戍兵咨怨。云州沙陀兵马使李尽私谓君立等曰：『段公儒者，难与共事。方今四方云扰，皇威不振，丈夫不能于此时立功立事，非人豪也。吾等虽拥部众，然以雄劲闻闻于时者，莫若李振武父子，官高功大，勇冠诸军，吾等合势推之，则代北之地，旬月是定，功名富贵，事无不济也。』时武皇为沙陀三部落副兵马使，在蔚州，尽忠令君立私往图之，曰：『方今天下大乱，天子付将臣以边事，岁偶饥荒，便削储给，我等边人，焉能守死！公家父子素以威惠及五部，当共除虐帅以谢边人。』武皇曰：『予家尊在振武，万一相逼俟予禀命。』君立曰：『事机已泄，迟则变生。』咸通十三年十二月，尽忠夜帅牙兵攻牙城，执文楚及判官柳汉璋、陈韬等，系之于狱，遂自知军州事，遣君立召太祖于蔚州。是月，太祖与退浑、突厥三部落众万人趋云中，十四年正月六日，至鬬鸡台，尽忠遣监军判官符印请太祖知留后事。七日，尽忠械文楚、汉璋等五人送鬬鸡台，军人乱食其肉。九日，太祖权知留后。府牙受上三军表，请授太祖大同防御使，懿宗不悦。时已除卢简方代文楚，未至而文楚被害。」实录：「干符元年，十二月，李克用杀大同军防御使段文楚，自称防御留后，塞下之乱自兹始矣。」薛居正五代史君立传皆与庄宗列传同，惟削去李尽忠名，但云君立与薛铁山、程怀信、王行审、李存璋等谋，悉以尽忠语为君立之语，云「君立等乃夜诣武皇，言曰：『方今天下大乱』云云。众因聚噪拥武皇，比及云州，众且万人，师营鬬鸡台，城中械文楚以应。武皇之军既收城，推武皇为大同军防御留后，众状以闻。」旧纪：「咸通十三年十二月，李国昌小男克用，杀云州防御使段文楚，据云州，自称防御留后。干符五年，正月，沙陀首领李尽忠陷遮虏军，窦澣遣康传圭率土团二千屯代州，将发，求赏呼噪，杀马步军使虔。」有唐末三朝见闻录者，不着撰人姓名，专记晋阳事，其书云：「干符五年戊戌，窦澣自前守京兆尹拜河东节度使，在任，便值大同军变，杀防御使段文楚。正月二十六日军于石窑。二十七日，到白泊。二十九日，至静边军。三十日，筑却四面城门。二月一，日在城将士三人共赏绢一匹，监军使差仇判官闻奏，李尽忠等准诏各赏马一匹，银鞍辔一副，良三铤，银苈一枚，绢一束，锦二匹，紫罗三匹，诸军将银苈绢等。三日，李尽忠却入。四日两面马步五万余人，城四面下营。五日，又赏土团牛酒。六日，监军使送版印与李九郎。七日，城南门楼上系缚下段尚书、柳汉璋、雍侍御、陈韬等四人。寻分付军兵于鬬鸡台西剐却，又令马军践踏却骸骨。八日，李九郎被士团马步军约一千人持弓刀送上。」与旧纪五年事微合。实录亦颇采之，云：「五年正月，壬戌，窦澣奏沙陀首领李尽忠寇石窑、白泊，至静边军。二月，奏李尽忠求赏，诏赏马一匹，银鞍勒、绵绢等。」按庄宗列传、旧纪，克用杀文楚在咸通十三年十二月，欧阳修五代史记取之；太祖纪年录在干符三年，薛居正五代史新沙陀传取之；见闻录在干符五年二月，新纪取之；惟实录在干符元年，不知其所据何书也。克用既杀文楚，岂肯晏然安处，必更侵扰边陲，朝廷亦须发兵征讨，而自干符四年以前皆不见其事。唐末见闻录叙月日，今从之。〕令将士表求敕命；朝廷不许。

     李国昌上言：「干朝廷速除大同防御使；若克用违命，臣请帅本道兵讨之，终不爱一子以负国家。」朝廷方欲使国昌谕克用，会得其奏，乃以司农卿支详为大同军宣慰使，诏国昌语克用，令迎候如常仪，除克用官，必令称惬。〔李克用始此。语，牛倨翻。称，尺证翻。惬，诘謟翻。〕又以太仆卿卢简方为大同防御使。〔考异曰：旧纪：「咸通十三年七月，以前义昌节度使卢简方为太仆卿。十二月，以振武节度使李国昌为云州刺史、大同军防御等使。国昌称病，辞军务，乃以太仆卿卢简方为云州刺史，充大同军防御等使。上召简方于思政殿，谓之曰：『卿以沧州节制，屈居大同。然朕以沙陀、退浑挠乱边鄙，以卿曾在云中，惠及部落，且忍屈为朕此行，具达朕旨，安慰国昌，勿令有所猜嫌也。』十四年正月，辛未，以云、朔暴乱，代北骚动，赐卢简方诏曰：『近知大同军不安，杀害段文楚。李国昌小男克用主领兵权。』又曰：『若克用暂勿主兵务，东手待朝廷除人，则事出权宜，不足猜虑。若便图军柄，欲奄大同，则患系久长，故难依允。料国昌输忠效节，必当已有指挥。』简方准诏论之，国昌不奉诏。乃诏太原节度使崔彦昭、幽州节度使张公素出师讨之。三月，以简方为振武节度使，至岚州卒。」实录干符元年十二月简方除大同。二年正月赐诏，亦不云使彦昭、公素讨之。盖旧纪、实录各随段文楚死之后，载除简方及诏书，使事相接续耳，恐者未足据也。旧纪所云太原、幽州讨之，盖因叙后来事。实录所以不取者，方加招谕，未必攻讨也。唐末见闻录又云：「五年四月，敕除简方振武节度使；五月，卒。」实录亦在五年，而云六月卒。盖约奏到之月耳。今从二朝见闻录。

     贬杨知温为郴州司马。〔以王伐芝犯江陵，城几失守，士民多为所杀略也。〕

     曾元裕奏大破王伐芝于黄梅，〔黄梅县，属蕲州。宋白曰：宋分江夏郡置南新蔡郡；隋开皇十八年，改为黄梅县，界内有黄梅山，因名。〕杀五万余人，追斩仙芝，传首，余党散去。

     黄巢方攻亳未下，尚让帅仙芝余众归之，〔帅，读曰率。考异曰：实录：「元裕奏大破仙芝于黄梅县，杀戮五万余人；追至曹州南华县，斩仙芝，传首京师。」旧纪：「二月，王伐芝余党攻江西诏讨使宋威出军，屡败之，仍宣诏书谕仙芝。仙芝致书于威，求节钺，威伪许之。仙芝令其大将尚君长、蔡温玉奉表入朝，威及斩君长、温玉以徇。仙芝怒，急攻洪州，陷其郛。宋威赴援，与贼战，大败之，杀仙芝，传首京师。君长弟让与黄巢大掠淮南。」旧传曰：「齐克让为兖州节度使，以本军讨仙芝，仙芝惧，引众历陈、许、襄、邓，无少长，皆虏之，众号三十万。三年七月，陷江陵。又遣将徐唐莒陷洪州。时仙芝表请符节，不允，以宋威为荆南节度招讨使，杨复光为监军。复光遣判官吴彦宏谕以朝旨，释罪，别加官爵。仙芝乃令尚君长、蔡温玉、楚彦威相次诣阙请罪，且求恩命，时宋威害复光之功，并擒送阙，敕于狗脊岭斩之。贼怒，悉精锐击官军，威军大败。复光收其余众以统之，朝廷以王铎代为招讨。五年八月，收复荆州，斩仙芝首，献于阙下。」新传：「黄巢自蕲州与王仙芝分其众，尚君长入陈、蔡，巢北掠齐、鲁，众万人，入郓州，杀节度使薛崇，进陷沂州，由颍、蔡保查岈山，引兵复与仙芝合，围宋州。会自勉救兵至，仙芝解而南渡汉，攻荆南，陷之，贼不能守。巢攻和州未克。仙芝自围洪州，取之，使徐唐莒守，进破朗、岳，遂围潭州，观察使崔瑾拒却之。乃向浙西，扰宣、润，不能得所欲，身留江西，趣别部还入河南。帝诏崔安潜归忠武，复起宋威、曾元裕，以招讨使还之，而杨复光监军。复光以诏谕贼。仙芝遣尚君长等诣阙请罪，又遗威书求节度。威阳许之，上言与君长战，擒之。复光固言其降。命待御史与中人即讯，不能明，卒斩之。仙芝怒，还攻洪州，入其郛。威自将往救，败仙芝于黄梅，斩五万级，获仙芝，传首京师。当此时，巢方围亳州未下，君长弟让帅仙芝溃党归巢。」新、旧传叙贼所经历皆王同，又云「宋威杀仙芝。」今皆从实录。〕推巢为主，号冲天大将军，改元王霸，〔考异曰：续宝运录：「软符元年，黄巢聚众于会稽反，建元曰王霸元年。」旧传：「先是，尚君长弟让以兄见诛，率众入查牙山，黄巢、黄揆昆仲八人率盗数千依让，月余，众至数万，陷汝州，虏刺史王镣，大掠关东，官军君讨，屡为所败，其众十余万。尚让乃与群盗推巢为王，曰冲天大将军，仍署官属藩镇不能制。」新传曰：「尚君长弟让率仙芝溃党归巢，推巢为王，号冲天大将军，署拜官属，驱河南、山南之民十余万，掠淮南，建元王霸。」今从之。〕署官属。巢袭陷沂州。濮州。既而屡为官军所败，乃遗天平节度使张杨〔【章：十二行本「杨」作「裼」；乙十一行本同；孔本同；熊校同。】〕书，〔败，补迈迈。遗，于季翻。裼，先击翻，又徒计翻。〕请奏之。诏以巢为右卫将军，令就郓州解甲；巢竟不至。〔考异曰：旧传：「及王仙芝败，巢东攻亳州不下，乃袭破沂州据之，仙芝余党悉附焉。」实录：「巢自黄王，建元王霸，连为王师所败，诣天平乞降，除右卫将军，复叛去，自是兵不能制。」新传曰：「曾元，裕败贼于申州，死者万人。帝以宋威杀尚君长非是，且讨贼无功，诏还青州，以元裕为招讨使，张自勉为副。巢破考城，取濮州，元裕军荆、襄，援兵阻，更拜自勉东北面行营招讨使，督诸军急捕巢。巢方掠襄邑、雍丘，诏淜州节度使李峄壁原武。巢寇叶、阳翟，欲窥东都。会左神武大将军刘景仁以兵五千援东都，河阳节度使郑延休兵三千壁河阴。巢兵在江西者为镇海节度使高骈所破；寇新郑、郏、襄城、阳翟者为崔安潜涿走；在浙西者为节度使裴璩斩二长，死者甚众。巢大沮畏，乃诣天平军乞降。诏援巢右卫将军。巢度藩镇不一，未足制己，即叛去，转寇浙东，执观察使崔璆。」与实录先后不同。今从实录。〕

     加山南东道节度使李福同平章事，赏救荆南之功也。

     三月，群盗陷朗州、岳州。〔朝、岳相去五百五十里。〕曾〔【章：十二行本「曾」上有「招讨使」三字；乙十一行本同；孔本同；张校同；退斋校同。】〕元裕屯荆、襄，〔荆、襄相去三百四十里。〕黄巢自滑〔【章：十二行本「滑」作「濮」；乙十一行本同；孔本同；张校同。】〕州略宋、汴，〔滑州南至汴州二百一十里，汴州东至宋州三百五十里。〕乃以副使张自勉充东南面行营招讨使。黄巢攻衔南，〔隋置楚丘县于古楚丘城，以曹有楚丘，改曰卫南，唐时属滑州。〕遂攻叶、阳翟。诏发河阳兵千人赴东都，与宣武、昭义兵二千人共卫宫阙；〔卫东都宫阙也。〕以左神武大将军刘景仁充东都应援防遏使，井将三镇兵，〔三镇，河阳、宣武、昭义。〕仍听于东都募兵二千人。景仁，昌之孙也。〔刘昌见德宗纪。〕又诏曾元裕将兵径还东都，发义成兵三千守轘辕、伊阙、河阴、武牢。〔河南缑氏县，北有轘辕故关。伊阙县北有伊阙故关。孟州泛水县有虎牢关。唐避先讳，以「虎」为「武」。〕

     王仙芝余党王重隐陷洪州，江西观察使高湘奔湖口。〔江州东北六十里有湖口镇，当彭蠡湖入江之口，宋朝置湖口县。〕贼转掠湖南，别将曹师雄掠宣、润。诏曾元裕、杨复光引兵救宣、润。

     湖南军乱，都高杰逐观察使崔瑾。瑾，郾之子也。〔崔郾见二百四十四卷文宗太和五年。郾，音偃。〕

     黄巢引兵渡江，攻陷虔、吉、饶、信等州。

     朝廷以李克用据云中，夏，四月，以前大同军防御使卢简方为振武节度使，以振武节度使李国昌为大同节度使，以为克用必无以拒也。〔是时朝议谓使李国昌以父临子，子必无以拒，岂知李国昌父子欲兼据两镇。考异曰：唐末见闻录：「遮虏军及代州告急，窦尚书差回鹘五百骑边界巡检，至四月三日，进发至五里堠北，副将康叔谭恃酒叛逆，射损都将赵归义、斫损将判官阎建弘擒缚入府。尚书令下于衙南门全家处斩，使司差副仈马使赵元掠领马军进发，阎建弘递送海西。当月内有敕送节到，除前大同军防御使肤简方充振武节度使，除振武节度使李尚书充大同军节度使。」实录云：「戊辰，以简方为振武，国昌为大同。盖误以康叔谭作乱之日为简方等建节之日也。新沙陀传曰：「李克用既杀段文楚，诸校共丐克用为大同防御留后，不许，发诸道兵进捕。诸道不甚力，而黄巢方引兵渡江，朝廷度未能制，乃赦之，以国昌为大同军防御使。国昌不受命，诏河东节度使崔彦昭、幽州张公素共击之，无功。」据此，则；是大同防御使非节度使也。薛居正杅代史纪曰：「武皇杀段文楚，诸将列状以闻，请授武皇旄钺，朝廷不允，征诸道兵讨之。干符五年，黄巢渡江，其势滋蔓，天子乃悟其事，以武皇为大同军节度使、检校工部尚书。」是克用为大同军节度使，非国昌。实录国昌传及献祖纪年录、旧唐本纪俱不言国昌为大同节度使，独实录于此言之。下五月又云「国昌杀监军，不肯代。」必有所据。盖国昌父子俱不肯受代，朝廷以为用国昌化克用，必无违命，故徙国昌为大同军节度使，而以卢简方镇振武，二人竟不受命，故简方不得赴镇而死方岚州，国昌亦未尝赴大同也。〕

     诏以东都军储不足，贷商旅富人钱谷以供数月之费，仍赐空名殿中侍御史告身五通，监察御史告身十通，有能出家败助国稍多者赐。时连岁旱、蝗，寇盗充斥，耕桑半废，租赋不足，内藏虚竭，无所佽助。〔藏，徂浪翻。佽，音次，亦助也。〕兵部侍郎、判度支杨严三表自陈才短，不能济办，〔【章：十一行本「办」下有「乞解使务」四字；乙十一行本同；孔本同；张校同；退斋校同。】〕辞极哀切，诏不许。人□□官，谁不欲之，乃有辞而不获者，可以观世道矣。〕

     曹师雄寇湖州，〔曹师雄自宣、润进寇湖州。〕镇海节度使裴璩遣兵击破之王重隐死，其将徐唐莒据洪州。□□雄、王重隐，皆王伐芝之党。〕

     饶州将彭幼璋合义营兵克复饶州。〔饶州比为葽巢所陷。义营兵，饶州之起义者也。〕

     南诏遣其酋望赵宗政来请和亲，〔南诏官有酋望，在大将之下，久赞之上，亦清平官也。酋，慈由翻。〕无表，但令督爽牒中书，请为弟而不称臣。诏百僚议之，礼部侍郎崔澹等以为：「南诏骄僭无礼，高骈不识大体，反因一僧呫嗫卑辞诱致其使，〔呫，他协翻。嗫，而涉翻，又之涉翻。僧，谓景仙也。景伐使南诏见上卷上年。〕若从其请，恐垂笑后代。」〔考异曰：实录置澹议于二月至四月。又云，「南诏遣酋望赵宗政来朝，且议和好。」今因卢、郑争蛮事置此。〕高骈闻之，上表与澹争辩，诏谕解之。澹，玙之子也。〔玙，珙之弟也。珙相武宗。〕

     五月，丙申朔，郑畋、卢携议蛮事，携欲与之和亲，畋固争以为不可。携怒，拂衣起，袂罥砚堕地，破之。〔罥，古泫翻，系取也，挂也。释名曰；砚，研也，研墨使和濡也。〔上闻之，曰：「大臣相诟，〔诟，古候翻，又许候翻。〕何以仪刑四海！」丁酉，畋、携皆罢为太子宾客、分司。〔考异曰：旧纪：「六年五月，贼围度州，与李苕、崔璆书，求天平节钺。畋、携争论于中书，辞语不逊，俱罢，分司。」畋传曰：「五年，黄巢东渡江、淮，众百万，所经屡陷郡邑。六年，陷安南府，据之，致书与浙东观察使崔璆求郓州节钺。璆言：『贼势难图，宜因援之，以绝北顾之患。』天子下百僚议。初，黄巢之起也，宰相卢携以浙西观察使高骈素月军功，奏为淮南节度使，令扼贼冲。寻以骈为诸道行营都统。乃崔璆之奏，朝臣议之，有请假节以纾患者。畋采众议，欲以南海制縻之。携以始用高骈，欲其立功以图胜，曰：『高骈将略无双，淮土甲兵甚锐，今诸道之师方集，蕞尔纤寇，不足平殄，何事拾之示怯，而令诸军解体邪！』畋曰：『巢贼之乱，本因饥岁，入以利合，乃至寔繁，江、淮以南，荐食殆半。国家久不用兵，皆忘战，所在节将闭门自守，尚不能枝，不如释咎包容，权降恩泽。彼本以饥年利合，一遇丰岁，孰不怀思乡土！其众一离，则巢贼凡上肉耳。若此际不以计攻，全恃兵力，恐天下之忧未艾也！』群议然之。而左仆射于琮曰：『南海有市舶之利，岁贡珠玑，如令妖贼所有，国藏渐当废竭。』上亦望骈成功，乃依携议。及中书商量制敕，畋曰：『妖贼百万，横行天下，高公迁延玩寇，无意翦除，又从而保之，彼得计矣。国祚安危，在我辈三四人画度，公倚淮南用兵，吾石知税驾之所矣！』携怒，拂衣而起，染袂于砚，因投之。僖宗闻之，怒曰：『大臣相诟，何以表仪四海！』二人俱罢政事。」携传曰：「五年，黄巢陷荆南、江西外郛及饶、吉、虔、信等州，自浙东陷福建，遂至岭南，陷度州，杀节度使李岧，遂抗表求节钺。初，王伐芝起河南，携举宋威、齐克让、曾衮等有将略，月为招讨使。及宋威杀尚君长，致贼充斥，朝廷遂以宰臣王铎为都统，携深不悦。折帅崔璆等上表请假黄巢度州，节钺，上令宰臣议。携以王铎统帅，欲激恕葽巢，坚言不可假贼节制，止授率府率而已；与同列郑畋争论，投砚于地，由是两罢之。」实录：「五年五月，丙申朔，是日，宰臣郑畋、卢携议南蛮事，携请降公主通和，畋固争以为不可，抗论是非。携怒，拂衣而起，袂染于砚，因投碎之。丁酉，以畋、摧并为太子宾客、分司。」注云：「旧史洎杂说皆云『携议葽巢节制，忿争赐罢。』而郑延昌撰畋行状乃云『议蛮事』，无可证之。然当时所述恐不谬。」又畋传曰：「时黄巢攻陷江、浙，上表乞节钺，畋与同列卢携谋议攻讨及拔用将帅，事多异同。又南诏蛮请降公主和好，畋固争以为不可，遂抗论之，乃与携俱罢相。」又携传曰：「携人质甚陋，语亦不正，与郑畋俱李翱之外孙，及同辅政，议讷不协。初，王仙芝起河南，携举宋威、齐克让、曾衮等有将略，用为招讨使，讨贼皆无功，致贼充斥。又主高骈之请，欲以公主和南诏蛮，郑畋执之，以为不可，帝前忿争，由是两罢之。」旧纪：「六年五月，贼围广州，仍与广南节度使李岧、浙东观察使崔璆书，求保荐，乞天平节钺，璆、岧上表论之。宰相郑畋、卢携争谕于中书，词语不逊，俱罢为太子宾客、分司东都。」按新旧传、旧纪皆以畋、携罢相在六年。实录、新纪、表在此年五月，实录、新书皆自相矛楯。然宋氏多书，知二人罢在五月，必有所据，今从之。〔以翰林学士承旨、户部侍郎豆卢瑑为兵部侍郎，使部侍郎崔抗为户部侍郎，并同平章事。

     时宰相有好施者，常使人以布囊贮钱自随，〔施，式豉翻。贮，丁吕翻。〕行施忙者，每出，褴褛盈路。〔褴，力三翻，衣无缘也。褛，力主翻，衣丑敝也。〕有朝士以书规之曰：「今百姓疲弊，寇盗充斥，相公宜举贤任能，纪纲庶务，捐不急之费，杜私谒之门，使万物各得其所，则家给人足，自无贫者，何必如此行小惠乎！」宰相大怒。

     邕州大将杜弘送段瑳宝至南诏，谕年而还。〔杜弘去年闰二月送段瑳宝。还，从宣翻。〕甲辰，辛谠复遣摄巡官贾宏、大将左瑜、曹郎使于南诏。〔复，扶又翻。〕

     李国昌欲父子并据两镇，得大同制书，毁之，杀监军，不受代，与李克用合兵陷遮虏军，〔遮虏军在洪谷东北，亦曰遮虏平。〕进击宁武及岢岚军。〔妫州怀戎县西有宁武军，非此；此当在遮虏平南。岚州岚谷县有岢岚军。按宋白续通典，云州东取宁武、为州路，至幽州七百里。朔州西至岢岚军二百二十里。此李国昌合云、朔之兵东西攻掠，既陷遮虏，东击宁武，西击岢岚也。此即妫州之西宁武军。岢岚军在岚州东北百里。岢，枯我翻。岚，卢含翻。〕卢简方赴振武，至岚州而薨。

     丁巳，河东节度使窦澣发民堑晋阳。己未，以都押牙康传圭为代州刺史，又发上团千人赴代州。土团至城北，娖队不发，〔娖，则角翻。言娖整其队而不行也。〕求优赏。时府库空竭，澣遣马步都虞候邓虔往慰谕之，土团寛虔，〔寛，古瓦翻。〕床舁其尸人府。〔舁，羊茹翻。〕澣与监军自出慰逾，人给钱三百，布一端，众乃定。押牙田公锷给乱军钱布，众遂劫之以为都将，赴恣州，澣借商人钱五万缗以助军。〔考异曰：唐末见闻录：「五月，振武损却别敕，不受阳替。李尚书收却遮虏军，进打宁武及岢岚军；代告急。二十二日，指挥在府三城，排门差夫一人齐掘四面壕堑。卢尚书发赴振武，至岚州，与薨。二十四日，拜都押牙康传圭充代州刺史。又发太原、晋阳两县点到土团子弟一千人往代州屯驻，至城北，卓队不发，索出军优赏。差马步都虞候邓虔安慰，寻被寛却，床舁尸柩入府。尚书、监军自出安慰，定每人各给钱三百文，布一端，差押牙田公锷给散，不放却回，便被请将充都将，发赴军前。使司有榜，借商人助军钱五万贯文。」实录：「五月，李国昌杀监军使，不肯受代，起兵进打宁武及岢岚军，代州出兵御之。始，国昌遣克用以兵袭大同，三军表克用为留后，朝廷不允，乃以国昌命之，欲以其子无能拒也。时国昌贪其土地，欲父子分统，故拒命焉。」实录：「六月，乙丑朔，岚州奏新除振武节度使卢简方卒。以太原府都押衙康传圭为代州刺史，发太原、晋阳土团千人戍代州，至城北，皁队王发，索优赏；马步都虞候邓虔安慰，为其众杀之；节度窦澣自出抚慰，乃定。初，太原府帑空竭，每有赏赉，必科民家，至是尤窘迫，乃膀借商人助军钱五万。」此皆约唐末见闻录为之，而后其月日以象奏到之时耳。唐末见闻录又云：「六月十一日，左散骑常侍支谟奉敕到府，充大同军制置使，兼摄河东节度副使、军前同指挥事。」此谓到府之日。而实录云「甲戌，以谟为制置使。」甲戌乃六月十日，亦误也。〕朝廷以澣为不才，六月，以前昭义节度使曹翔为河东节度使。

     王仙芝余党剽掠浙西，〔剽，匹妙翻；下同。〕朝廷以荆南节度使高骈先在天平有威名，〔高骈之威名，以破蛮于交趾而徙镇天平，郓入遂畏之耳。〕仙芝党多郓入，乃徙骈为镇海节度使。

     沙陀焚唐林、崞县，入忻州境。〔武后证圣元年，分五台、崞置武延县，唐隆元年，更名唐林。崞，汉古县也，时并属代州。宋白曰：唐林本汉广武县地。九域志：崞在州西南五十里。崞，音郭。〕

     秋，七月，曹翔至晋阳；己亥，捕土团杀邓虔者十三人，杀之。义武兵至晋阳，不解甲，讙噪求优赏，〔讙，与谊同。〕翔斩其十将一人，乃定。发义成、忠武、昭义、河阳兵会于晋阳，以御沙陀。八月，戊寅，曹翔引兵救忻州。沙陀攻岢岚军，陷其罗城，败官军于洪谷，〔洪谷在岢岚军南。败，补迈翻。〕晋阳闭门城守。

     黄巢寇宣州，宣歙观察使王凝拒之，败于南陵。〔九域志：南陵县在宣州西一百五里。〕巢攻宣州不克，乃引兵攻浙东，开山路七百里攻剽福建诸州。〔按九域志，自婺州至衢州界首一百九十里。衢州治所至建州七百五里。此路岂黄巢始开之邪！剽，匹妙翻。〕

     九月，平卢军奏节度使宋威薨。〔老病而死，固其宜也。史书威死，以为握兵玩寇不能报国之戒。〕

     辛丑，以诸道行营招讨使曾元裕领平卢节度使。

     壬寅，曹翔暴薨。丙午，昭义兵大掠晋阳，坊市民自共击之，杀千余人，乃溃。

     中书侍郎、同平章事李蔚罢为东都留守。〔蔚，纡勿翻。守，手又翻。〕以吏部尚书郑从谠为中书侍郎、同平章事。从谠，余庆之孙也。〔郑余庆始见二百三十五卷德宗贞元十四年。〕

     冬，十月，诏昭义节度使李钧、幽州节度使李可举与吐谷浑酋长赫连铎、白义诚、沙陀酋长安庆、萨葛酋长米海万，合兵讨李国昌父子于蔚州。〔参考新、旧书，安庆、萨葛，皆部落之名，更以后广明元年安庆都督史敬存证之可见。酋，慈由翻。长，知丈翻。，萨，桑葛翻。〕十一月，〔【章：十二行本「月」下有「甲午」二字；乙十一行本同；孔本同；张校同；退斋铰同。】〕岢岚军翻城沙陀。丁未，以河东宣慰使崔季康为河东节度、代北行营招讨使。沙陀攻石州，庚戌，崔季康救之。

     十二月，甲戌，黄巢陷福州，观察使韦岫弃城走。

     南诏使者赵宗政还其国。〔是年四月，赵宗政来请和。〕中书不答督爽牒，但作西川节度使崔安潜书意，使安潜答之。

     崔季康及昭义节度使李钧与李克用战于洪谷，两镇兵败，钧战死。昭义兵还至代州，士卒剽掠，〔剽，匹妙翻。〕代州民杀之殆尽，余众自鹉鸣谷走归上党。〔鹉鸣谷在忻州秀容县东北。考异曰：旧纪：「河东节度使崔季康与北面行营招讨使李钧与沙陀李克用战于岢岚军之洪谷，王师大败，钧中流矢而卒。戊戌，至代州，昭义军乱，为代州百姓所杀殆尽。」此年实录略同。广明元年八月实录：「河东奏昭义节度使李钧为猛虎军所杀。」又曰：「诏统本道兵由鴈门出讨云州，与贼战，败归，为其下杀之。」新纪：「康辰，崔季康、李钧及李克用战于洪谷，败绩。」薛居正五代史纪曰：「干符六年春，朝廷以昭义节度使李钧充北面招讨使，将上党、太原之师过石岭关，屯于代州，与幽州李可举会赫连铎同攻蔚州。献祖以一军御之，武皇以一军南抵遮虏城以拒李钧。是冬，大雷，弓弩折绝，南军苦寒，临战大败，奔归代州，李钧中流矢而卒。」唐末见闻录曰：「十九日崔尚书发往岢岚军，请别敕贾敬嗣大夫权兵马留后，观察判官李劭权观察留后。昭义节度使李钧领枥道兵马到代州军变，被代州杀戮并尽，捉到李钧，残军溃散，取鹉鸣谷各归本道。」按昭莪军变，必非李钧所为。代州百姓捉到李钧，不知如何处之。今从旧纪。〕

     王郢之乱，〔事始上卷二年，终本卷四年。〕临安人董昌以土团讨贼有功，补石镜镇将。〔垂拱四年，分余杭、于潜地，以故临水城置临安县，属杭州，有石镜山、石镜镇。九域志：临安县在州西一百二十里。临安志：石镜山在临安县南一里，钱镠改为衣锦山。〕是岁，曹师雄寇二浙，抗州募诸县乡兵各千人以讨之，昌与钱塘刘孟安、阮结、富阳闻人宇、盐官徐及、新城杜棱、余杭凌文举、临平曹信各为之都将，号杭州八都，〔钱唐、余杭恉汉县。富阳，汉富春县，晋避讳，改为富阳。新城，吴县。盐官，汉海盐县地，有盐县地，有盐官，吴遂名县。临平镇，在钱唐北。隋之余杭县，置杭州，后移州治钱唐，后又移于柳浦西，今州城是。九域志：富阳在州西南七十三里，盐官在州东一百二十九里，新城在州西南一百三十里，余杭在州西北七十二里。将，即亮翻；下同。〕昌为之长。〔长，知两翻。〕其后宇卒，钱塘入成及代之。〔卒，子恤翻。〕临安人钱镠以骁勇事昌，以功为石锌都知兵马使。〔钱镠事始此。镠，力求翻。〕

     六年〔（己亥、八七九）〕

     春，正月，魏王佾薨。〔佾，懿宗子。〕

     镇海节度使高骈遣甚将张璘、梁缵〔考异曰：旧纪「张璘」作「张麟」，新纪、传、实录作「潾」。今从旧高骈、黄巢传及唐年补录、妖乱志、唐补纪、续宝运录。旧纪「梁绩」，今从众书。〕分道击黄巢，屡破之，降其将秦彦、毕师铎、李罕之、许勍等数十人；〔降，刀江翻。勍，渠京翻。为后秦彦、毕师铎反攻高骈张本。考异曰：郭延诲奷乱志曰：「初，黄巢将蹂践淮甸，委师铎为先锋，攻胁天长，累日不克，师铎之志沮焉。及巢北向，师铎遂降勃海。」按旧师铎传，骈败巢于浙西，皆师铎之效，故置于此。〕巢遂趣广南。〔趣，七喻翻。〕彦，徐州人；师铎，冤句人；罕之，项城人也。

     贾宏等未至南诏，相继卒于道中，〔去年五月，辛谠使贾宏使南诏。卒，子恤翻。〕从者死亦太半。〔从，才用翻。〕时辛谠已病风痹，〔痹，必至翻，脚冷湿病也。〕召摄巡官徐云虔，执其手曰：「谠已奏朝廷发使入南诏，而使者相继物故，柰何﹖〔使，疏吏翻；下同。〕吾子既仕则思徇国，能为此行乎﹖谠恨风痹不能拜耳。」因呜咽流涕。云虔曰：「士为知己死！〔古语云：士为知己者死，女为悦己者容。为，于伪翻。〕明公见辟，恨无以执德，敢不承命！」谠喜，厚具资装而遣之。〔史言辛谠垂死不忘国事。〕

     二月，丙寅，云虔至善阐城，骠信见大使抗礼，受副使已下拜。己巳，骠信使慈双羽、杨宗就馆谓云虔曰：「贵府牒欲使骠信称臣，奉贡方物；骠信已遣人自西川入唐，与唐约为兄弟，不则舅甥。〔万读曰否。〕夫兄弟舅甥，书币而已，何表贡之有﹖」云虔曰：「骠信既欲为弟、为甥，骠信景庄之子，景庄岂无兄弟，〔酋龙谥景庄皇帝。〕于骠信为诸父，骠信为君，则诸父皆称臣，况弟与甥乎！且骠信之先，由大唐之命，得合六诏为一，〔事见二百一十四卷玄宗开元二十六年。〕恩德深厚，中间小忿，罪在边鄙。〔谓南诏与西川争恨细故，以致兴戎。〕今骠信欲修旧好，〔好，呼到翻。〕岂可违祖宗之故事乎！顺祖考，孝也；事大国，义也；息战争，仁也；审名分，礼也。〔分，扶问翻。〕四者，皆令德也，可不勉乎！」骠信待云虔甚厚，云虔留善阐十七日而还。骠信以木夹二授云虔，其一上中书门下，〔上，时当翻。〕其一牒岭南西道，然犹未肯奉表称贡。

     辛未，河东军至静乐，〔静乐，汉汾阳县地，齐、周之际改曰岢岚，隋开皇十八年改曰汾源，大业四年改曰静乐，唐属岚州。九域志：在州东北五十里。〕士卒作乱，杀孔目官石裕等。壬申，崔季康逃归晋阳。甲戌，都头张错、郭咄帅行营兵攻东阳门，〔锴，器骇翻。昢，滂佩翻，又普罪翻，又普没翻。帅，读曰率。〕入府，杀季康。辛巳，以陕虢观察使高浔为昭义节度使；〔陕，失冉翻。〕以邪宁节度使李侃为河东节度使。〔考异曰：唐末见闻录：「二十日，安慰使到府，李侃充河东节度使。」实录因云「康寅除侃」，误也。〕

     三月，天平军节度使张裼薨，牙将崔君裕自知州事，淄州刺史曹全晸讨诛之。〔晸，知岭翻。〕

     夏，四月，庚申朔，日有食之。

     西川节度使崔女潜到官不诘盗，蜀人怪之。〔诘，去吉翻。〕安潜曰：「盗非所由通容则不能为。〔所由，谓捕盗官使。〕今穷核则应坐者众，〔核，下格翻。〕搜捕则徒为烦扰。」甲子，出库钱千五百缗，分置三市，〔成都城中鬻花果、蚕器于一所，号蚕市；鬻香、药于一所，号药市；鬻器用者号十宝市。〕置牓其上曰：「有能告捕一盗，赏钱五百缗。盗不能独为，必有侣，侣者告捕，释其罪，赏同平人。」未几，〔几，居岂翻。〕有捕盗而至者，盗不服，曰：「汝与我同为盗十七年，赃皆平分，汝安能捕我！我与汝同死耳。」安潜曰：「汝既知吾有牓，何不捕彼以来！则彼应死，汝受赏矣。汝既为所先，死复何辞！」〔先，悉荐翻。复，扶又翻。〕立命给捕者钱，使盗视之，然后寛盗于市，并灭其家。于是诸盗与其侣互相疑，无地容足，夜不及旦，散逃出境，境内遂无一人之盗。

     安潜以蜀兵怯弱，奏遣大将赍牒诣陈、许募壮士，与蜀人相杂，训练用之，得三千人，分为三军，亦戴黄帽，号黄头军。〔袭忠武黄头军之名也。〕又奏乞洪弩手，教蜀人用弩走丸而射之，选得千人，号神机弩营。蜀兵由是浸强。余尝谓兵之强，弱，在将不在兵。以奏之兵强天下，而汉高祖以蜀兵定三秦。自唐以来，蜀兵号为懦怯，然韦皋用以制吐蕃而有余，未尝借工于他道也。至李德裕始募工于他道以治器械，崔安潜盖仿李德裕之故智耳。诸葛孔明治蜀，作木牛、连弩之法，自晋以下，仿而为下，仿而为之。宋自女真侵噬，吴玠兄弟画境而守蜀，东南以西路兵为天下最。夫岂借工于别路哉！射，而亦翻。〕

     凉王侹薨。〔侹，懿宗子，音他顶翻。〕

     上以群盗为忧，王铎曰：「臣为宰相之长，〔长，知两翻。〕在朝不足分陛下之忧，请自督诸将讨之。」乃以铎守司徒兼侍中，充荆南节度使、南面行营招讨都统。〔考异曰：旧纪：「五年二月，铎自请督众讨贼。天子以宋威失策杀尚君长，乃以铎检校司徒兼侍中、门下侍郎、江陵尹、荆南节度使，充诸道兵马都统。」旧传：「四年，贼陷江陵，杨知温失守，未威破贼失策。朝议统帅，卢携称高骈累立战功，宜付军柄；物议未允。铎廷奏：『臣愿自率诸军荡涤群盗。』朝议然之。五年，以铎守司徒、门下侍郎、同平章事，兼江陵尹、荆南节度使，充诸道行营兵马都统。」今从实录及新纪、表。〕

     五月，辛卯，敕赐河东军士银。牙将贺公雅所部士卒作乱，焚掠三城，〔新书地理志：唐自高祖起兵于晋阳，自天授已来，以为北都，而晋阳宫仍隋不废。宫在都之西北，宫城周二千五百二十步，崇四丈八尺。都城左汾右晋，潜丘在中，长四千三百二十一步，广三千一百二十步，周万五千一百五十三步，其崇四丈。汾东曰东城，贞观十一年长史绩筑。两城之间有中城，武后时筑，以合东城。宫南有大明城，故宫城也。〕执孔目官王敬送马步司。节度使李侃与监军自出慰谕，为之斩敬于牙门，乃定。

     泰宁节度使李系，晟之曾孙也，有口才而实无勇略，王铎以其家世良将，奏为行营副都统兼湖南观察使，〔官人以世而不考其才，古令之通患也。为铎、系夫守殄民张本。〕使将精五万并土团屯潭州，以塞岭北之路，拒黄巢。〔塞，悉则翻。〕

     河东都虞候每夜捕贺公雅部卒，〔【章：十二行本「卒」下有「作乱者」三字；乙十十行本同；孔本同张校同。】〕族灭之。丁巳，余党近百人称「报冤将」，〔近，其，靳翻。〕大掠三城，焚马步都虞候张锴、府城都虞候郭咄家。节度使李侃下令，以军府不安，曲顺军情，收锴、咄，斩于牙门，并逐其家；以贺公雅为马步都虞候。锴、昢临刑，泣言于众曰：「所杀皆捕盗司密申，今曰冠死，独无烈士相救乎！」于是军士复大噪，篡取锴、昢归都虞候司。〔复，扶又翻；下巢复同。〕寻下令，复其旧职，并召还其家；收浦盗司元义宗等三十余家，诛灭之。己未，以马步都教练使朱玫等为三城斩斫使，〔玫，莫杯翻。〕将兵分捕报冠将，悉斩之，军城始定。

     黄巢与浙东观察使崔璆、岭南东道节度使李迢书，求天平节度使，〔璆，渠幽翻。〕二人为之奏闻；〔为，于伪翻。〕朝廷不许。巢复上表求广州节度使，〔考异曰：续宝运录曰：「黄巢先求广府兼使相，朝廷不与。黄巢夏初兵屯广南，屡候敕旨不下，遂恣行攻劫。黄巢夏六月上表，称『义军百万都统兼韶、广等州观察处置等使。』末云『六月十五日表。』秋，遣内侍仇公度赍手诏并广南、邕府、安南、安东等道节度使、指挥观察使、开国公、食邑五百户官告六通，又赐节度将吏空名尚书仆射官告五十通。九月二十日，仇公度到广州，至十月一日，巢与公度杂匹段、药物等五驮、表函并所赐官告并却府公度。表末云：『广明元年十月一日上表。』公度等其年十月二十九日至京。」如宝运录所言，则是广明元年十月一日，巢犹在广州也。按其月巢已入长安。今从旧纪。〕上命大臣议之。大仆射于琮以为：「广州市舶宝货所聚，〔舶，薄陌翻，又舟也。唐置市舶司于广州，以招来海中蕃舶。〕岂可令贼得之！」亦不许，乃议别除官。六月，宰相请除巢府〔【章：十二行本「府」上有「率」字；乙十一行本同；孔本同；张校同。】〕率，从之。〔考异曰：旧纪：「五月贼围广州，仍与广南节度使李迢、浙东观察使崔璆书求保荐，乞天平节钺。迢、璆上表论之。实录：「迢、璆上表论请，词甚恳激，乃诏公卿集议。巢又自表乞广州节度、安南都护。巢自春夏其众大疫，死者什三四，欲据有岭表，永为巢穴，乃继有是请。右仆射于琮议云元。时朝廷倚高骈成功，不允其奏，乃议除官。或云，以正员将军縻之；宰相亦沮其议，乃除率府率。」旧巢传曰：「时高骈镇淮南，表请招讨贼，许之，议加都统。巢乃渡淮，伪降于骈，骈遣将张潾帅兵受降于天长镇。巢禽潾，杀之，因虏其众。寻南陷湖、湘，遂据交、广，托崔璆奏乞天平节度，朝议不允。又乞除官，时宰臣郑畋与枢密使杨复恭欲请授同正员将军；卢携驳其议，请授率府率，如其不受，请以高骈讨之。新巢传曰：「有诏，高骈为诸道行营都统。巢进寇广州，诒李迢书，求表为天平节广使，又胁崔璆言于朝。宰相郑畋欲许之，卢携、田令孜执不可。巢又乞安南都护、广州节度使，书闻，右仆射于琮议云云。乃拜巢率府率。」旧卢携传亦皆以为携议授巢率府率。按此时携已罢相。今从实录。〕

     河东节度使李侃以军府数有乱，〔数，所角翻。〕称疾，请寻医。敕以代州刺史康传圭为河东行军司马，征侃诣京师。秋，八月，甲子，侃发晋阳。寻以东都留守李蔚同平章事，充河东节度使。〔蔚，音郁。〕

     镇海节度使高骈奏：「请以权舒州刺史郎幼复充留后，守浙西，遣都知兵马使张璘将兵五千于郴州守险，兵马留后王重任将兵八千于循、潮，二州邀遮，臣将万人自大庾岭趣广州击黄巢。〔趣，七喻翻。〕巢闻臣往，必当循逃，乞敕王铎以所部兵三万于梧、桂、昭、永四州守险。」诏不许。

     九月，黄巢得率府率告身，大怒，诟执政，急攻广州，即日陷之，执节度使李迢，转掠岭南州县。巢使迢草表述其所怀，迢曰：「予代受国恩，亲戚汉朝，腕可断，表不可草。」〔朝，直遥翻。腕，乌贯翻。〕巢杀之。〔考异曰：惊听录曰：「拥李迢在寇，复并爇海隅，又陷桂州，次攻湖南，屯衡州，方知王伐芝已山东没阵，又尚君长生送咸京，遂召李迢，怒而踬害。」新纪：「十一月，辛酉，黄巢陷江陵，杀李迢。」新传曰：「其十月，巢据荆南，胁李迢草表报天子；迢不可，巢怒，杀欴。」北梦琐言曰：「黄巢入广州，执李続，随军至荆州，令続草表述其所怀。続曰：『某骨肉满朝，世受国恩，腕即可断，表终不为领。』于江津害之。」今从实录。

     冬，十月，以镇海节度使高骈为淮南节度使，充盐铁转运使，以泾原节度使周宝为镇海节度使，〔为骈、宝鬬阋张本。〕以山南东道行军司马刘巨容为节度使。宝，平州人也。

     黄巢在岭南，士卒罹瘴疫死者什三四，其徒劝之北还以图大事，巢从之。自桂州编大桒数十，乘暴水，沿湘江而下，历衡、永州，癸未，抵潭州城下。李系婴城不敢出战，巢急攻，一日，陷之，系奔朗州。〕九域志：自潭州至朗州三百八十余里。〕巢尽杀戍兵，流尸蔽江而下。尚让乘胜进逼江陵，众号五十万。时诸道兵未集，江陵兵不汉万人，王铎留其将刘汉宏守江陵，自帅众趣襄阳，〔九域志：自江陵至襄阳四百四十里。帅，读曰率。趣，七喻翻。〕云欲会刘巨容之师。铎既去，汉宏大掠江陵，〔考异曰：旧纪：「广明元年二月，巢陷潭州，王铎弃江陵，奔襄阳，汉宏大掠。」实录：「闰月，湖南奏：黄甾贼众自衡、永州下，十月二十七日攻陷潭州。新巢传曰：「广明初，贼自岭南寇湖南诸郡，攻潭州，陷之。」旧巢传：「巢欲据南海之地坐，邀明朝命。是岁，自春及夏，其众大疫，死者十三四。众劝请北归以图大利，巢不得已实明元年北踰五岭犯湖、湘、江浙。」按旧纪、传皆云广明元年败王铎。今月日从实录，事从旧书。又据旧纪、传，则刘汉宏本王铎将，铎去而汉宏留江陵大掠，遂为盗也。实录用之，而于铎奔襄阳下添「先是」字。若铎在江陵，汉宏本王铎将，铎去而汉宏留江陵大掠江陵，与黄巢事了不相干，何必言「后半月，余，贼众乃据其城」也！吴越备史云：「汉宏本兖州小吏，领本州岛兵御巢寇，遂杀将首，劫辎重而叛。后命前濠州刺中崔锴招降之。」据此，则汉宏本群盗也。新传用之，而云铎招降之。或者汉宏本群盗，中间降铎为部将，铎去江陵，汉宏复大掠为盗，其后又降于崔锴，遂为唐臣也。〕焚荡殆尽，士民，逃窜山谷。会大雪，僵尸满野。〔僵，居良翻。〕后旬余，贼乃至。汉宏兖州人也，帅其众北归为群盗。〔帅，读曰率。〕

     闰月，丁亥朔，河东节度使李蔚有疾，以供军副使李卲权观察留后，监军李捧皋权兵马留后。己丑，蔚薨。都虞候张锴、郭昢卲，〔状，奏状。锴、昢因署状，黜李卲而进丁球。绌，丑律翻。〕以少尹丁球知观察留后。

     十一月，戊午，以定州已来制置使万年王处存为义武节度使，河东行军司马鴈门关已来制置使康传圭为河东节度使。〔四朝志：宣宗大中五年，以白敏中充招讨党项行营都统制置等使。制置使之名始此。宋朝初不常置，掌经画边鄙军旅之军。政和中，熙、秦用兵，以内侍童贯为之。汔南渡之后，江、淮、荆、蜀皆置制置使，其任重矣。〕

     黄巢北趣襄阳，〔趣，七喻翻。〕刘巨容与江西招讨使淄州刺史曹全晸合兵屯荆门以拒之。〔九域志：襄阳南至荆门二百七十余里。〕贼至，巨容伏兵林中，全晸以轻骑逆战，阳不胜而走，贼追之，伏发，大破贼众，乘胜逐北，比至江陵，〔比，必利翻，及也。九域志：荆门南至江陵一百六十五里。〕俘斩其什七八。巢与尚让收余众渡江东走。或劝巨容穷追，贼可尽也。巨容曰：「国家喜负人，〔喜，许记翻。〕有急抚存将士，不爱官赏，事宁则弃之，或更得罪；〔唐末之政，诚如刘巨容之言。〕不若留贼以为富贵之资。」众乃止。全晸渡江追贼，会朝廷以泰宁都将段彦谟代为招讨使，全晸亦止。由是贼势复振，〔复，扶又翻。〕攻鄂州，陷其外郭，转掠饶、信、池、宣、歙、杭十五州众至二十万。

     康传圭自代州赴晋阳，庚辰，至乌城驿；张锴、郭昢出迎，乱刀斫杀之，至府，又族其家。

     十二月，以王铎为太子宾十各、分司。〔以江陵之败也。〕

     初，兵部尚书卢携尝荐高骈可为都统，至是，骈将张璘等屡破黄巢，乃复以携为门下侍郎、平章事，凡关东节度使，王铎、郑畋所除者，多易置之。〔为卢携倚高骈以误国张本。〕

     是岁，桂阳贼陈彦谦陷柳州，杀刺史董岳。

     广明元年〔（庚子、八八○）〕

     春，正月，乙卯朔，改元。

     沙陀入鴈门关，寇忻、代。二月，庚戌，沙陀二万余人逼晋阳，辛亥，陷太谷。〔宋白曰：太谷县，本汉阳邑县，隋开皇十八年，改名太谷，四县西太谷为名。〕遣汝州防御使博昌诸葛爽帅东都都防御兵救河东。〔博昌，汉古县名，后魏置乐安郡及乐安县，隋时改乐安县为博昌县，唐时属青州。帅，读曰率。〕

     河东节度使康传圭，专事威刑，多复仇怨，强取富人财。遣前遮虏军苏弘轸击沙陀于太谷，至秦城，遇沙陀，战不利而还，传圭怒，斩弘轸。时沙陀已还代北，传圭遣都教练使张彦球将兵三千追之。壬戌，至百井，〔百井镇，在太原阳曲县。〕军变，还趣晋阳。〔趣，七喻翻。〕传圭闭城拒之，乱兵自西明门入，杀传圭；监军周从寓自出慰谕，乃定，以彦球为府城都虞候。朝廷闻之，遣使宣慰曰：「所杀节度使，事出一时，各宜自安，勿复忧惧。」〔复，扶又翻。〕

     左拾遗侯昌业以盗贼满关东，而上不亲政事，专务游戏，赏赐无度，田令孜专权无上，天文变异，社稷将危，上疏极谏。上大怒，召昌业至内侍省，赐死。〔考异曰：续宝运录云：「司天少监侯昌业上疏，其略曰，『陛下不维李蔚、杜希敖之谏；』又曰，『臣乃明祗五道，暗祝冥官，悚息于班列之中，愿早过阎浮之世；』又曰，『受爵不逢于有德之君，立戟每佐于无道之主；』又曰，『又不望尧、舜之年，得同先帝之日；』又曰，『明取尹希复指挥，暗策王士成进状，强夺波斯之宝贝，抑取茶店之珠珍，浑取匮坊，全城般运；』又曰，『莫是唐家合尽之岁，为复是陛下寿足之年；』又曰：『伏惟陛下，蹔停戏赏，救接苍生，于殿内立揭谛道场，以无私财帛仆养诸佛，用资世禄，共力攘灾。』表奏，圣上龙威震怒，侍臣惊悸。宣徽使宣云：『侯昌业付内侍省，候进止。』翌日午时，又内养刘季远宣口敕云：『侯昌业出自寒门，擢居清近，不能修慎，妄奏间词，乩谤万乘君王，毁斥百辟卿士，在我彝典，是不能容！其侯昌业宜赐自尽。』北万琐言曰：「唐自广明后，阉入擅权，置南北废置使，军容田令孜有回天之力，中外侧目；而王仙芝、黄巢剽掠江、淮，朝廷忧之。左拾遗侯昌业上疏极言时病，留中不出，命于仗内戮之。后有传侯昌业疏词不合事体，其末云，『请开揭谛道场以销兵厉，』似为庸&#65533;为饥@也。必若侯昌业以此识见犯上，宜其死也。」今从之。〕

     上好骑射、剑槊、法算，〔唐国子监有算学博士，掌教九章、海岛、孙子、五曹、张丘建、夏侯阳、周髀、五经算、缀术、缉古，为专业，皆法算也。好，呼到翻；下同。〕至于音律、蒱博，无不精妙；好蹴鞠、鬬鸡，与诸王赌鹅，鹅，一头至五十缗。〔考异曰：新田令孜传：「帝冲騃，喜鬬鹅，一鹅至直五十万钱。」按鹅非可鬬之物，至直五十万钱，亦恐失实，新传误也。今从续宝运录。〕尤善击球，尝谓优人石野猪曰：「朕若应击球进士举，须为状元。」对曰：「若遇尧、舜作礼部侍郎，恐陛下不免驳放。」〔驳，纠驳也。放，黜也。驳放者，纠驳其非是而放黜之也。驳，北角翻。〕上笑而已。

     度支以用度不足，奏借富户及胡商货财；敕借其半。盐铁转运使高骈上言：「天下盗贼蜂起，皆出于饥寒，独富户、胡商未耳。」乃止。

     高骈奏改杨子院为发运使。〔杨子院旧置留后，今改为发运使。宋朝江淮发运使本此。〕

     三月，康午，以左金吾大将军陈敬瑄为西川节度使。敬瑄，许州人，田令孜之兄也。〔甸令孜本姓陈，咸通中，隋义父入内侍省为宦者，遂冒田姓。〕

     初，崔安潜镇许昌，〔许昌，许州也，忠武节度治所。〕令孜为敬瑄求兵马使，安潜不许。敬瑄因令孜得隶左神策军，收岁，累至大将军。令孜见关东群盗日炽，阴为幸蜀之计，奏以敬瑄及其腹心左神策大将军杨师立、牛勖、罗元杲镇三川，上令四人击球赌三川，敬瑄得第一筹，〔凡击球，立球门于场，设赏格。天子按辔入球场，诸将迎拜。天子入讲武榭，升御座，诸将罗拜于下，各立马于球场之两偏以俟命。神策军吏读赏格讫，都教练使放球于场中，诸将皆駷马趋之，以先得球而击过球门者为胜。先胜者得第一筹，其余诸将再入场击球，其胜者得第二筹焉。〕即以为西川节度使，代安潜。

     辛未，以门下侍郎、同平章事郑从谠同平章事，充河东节度使。康传至圭既死，河东兵益骄，故以宰相镇之，使自择参佐。从谠奏以长安令王调为节度副使，前兵部员外郎、史馆修撰刘崇龟为节度判官，前司勋员外郎、史馆修撰赵崇为观察判官，前进士刘崇鲁为推官。〔进士及第而于时无官，谓之前进士。〕时人谓之小朝廷，言名士之多也。崇龟、崇鲁，政会之七世孙也。〔刘政会，唐初功臣。〕时承晋阳新乱之后，日布杀掠，从谠貌温而气劲，多谋而善断，〔断，丁乱翻。〕将士欲为恶者，从谠辄先觉，诛之，奸轨惕息。〔惕，他历翻。〕为善者抚待无疑，如〔【章：十二行本「如」作「知」；乙十一行本同；孔本同；张校同。】〕张彦球有方略，百井之变，非其本心，独推首乱者杀之，召彦球慰谕，悉以兵柄委之，军中由是遂安。彦球为从谠尽死力，〔为，于伪翻。〕卒获其用。〔卒，子恤翻。〕

     淮南节度使高骈遣其将张璘等击黄巢屡捷，卢携奏以骈为诸道行营〔【章：十二行本「营」下有「兵马」二字；乙十一行本同；孔本同；张校同。】〕都统。〔考异曰：续寇运录载骈上表及答诏云：「今以卿为诸道都统，应行营将士兵马，悉受指挥。」诏旨未到之间，朝廷猜贰，续敕：「却不许行军，只令固守封强，不得擅行征讨。」于是高骈乃引淮水绕江都城三重，坐甲不讨，黄巢自此转盛。旧纪、传，王铎出镇荆南，亦为诸道行营都统，而实录及新纪、表，皆云「为南面行营都统。」旧纪：「干符四年六月，以骈为镇海节度使、江西招讨使。六年十月，以骈为淮南节度使、江南行营招讨使。广明元年三月，朝廷以铎统众无功，及授骈诸道行营兵马都统。」骈传：「四年，为镇海节度使，寻授诸道兵马都统。六年冬，徙淮南节度使，兵马都统如故。」卢携传曰：「及王铎失守，罢都统，以高骈代之。」实录：「五年六月，骈移镇海。六年正月，以骈为诸道行营兵马都统，」仍赐诏如宝运录所载都。八月骈上表亦如之。十月骈徙淮南，依前充都统。按骈表请追郎幼复备守浙西，则是在镇海时也。诏云「周旋六镇」，则是骈已移淮南后也。六镇，谓安南、天平、西川、荆南、镇海、淮南也。又诏云，「今以卿为诸都统」，则似移淮南后方为都统也。疑骈在浙西方为招讨使，既数破巢军，仍以灭巢为己任，上表请布置诸军，自攻巢于广州。乃王铎败，卢携遂以骈代之。携欲重其权，故为诸道都统。若骈先为诸道都统，铎但为南面都统，则铎已在骈统下，可以指挥，表不须云「乞降敕指挥铎」也。且铎自宰相都统诸将讨贼，故立都之名，不应同时有两都统也。其在浙西领江西招讨使者，时黄巢方掠虔、吉、饶、信故也。今从旧纪及卢携传。〕骈乃传檄征天下兵，且广召募，得土客之兵共七万，〔土兵，谓淮南之兵也；客兵，谓诸道之兵也。〕威望大振，朝廷深倚之。〔为朝廷为骈所误张本。〕

     安南军乱，节度使曾衮出城避之，诸道兵戍邕管者往往自归。

     夏，四月，丁酉，以太仆卿李琢为蔚、朔等州招讨都统、行营节度使。琢，听之子也。〔听，李晟之子。考异曰：「琢」作「瑑」者，误也。〕

     张璘渡江击贼帅王重霸，降之；〔帅，所类翻。重，直龙翻。〕屡破黄巢军，巢退保饶州，别将常宏以其众数万降。〔降，户江翻。〕璘攻饶州，克之，巢走。时江、淮诸军屡奏破贼，率皆不实，宰相已下表贺，朝廷差以自安。〔贾谊有言：厝火积薪之下，火未及肋，因谓之安。唐则薪已然矣，尚可以自安邪！〕

     以李琢为蔚朔节度使，仍充都统。

     以杨师立为东东川节使，牛勖为山南西道节度使。〔田令孜之志也。〕

     以诸葛爽为北面行营副招讨。

     初，刘巨容既还襄阳，〔还襄阳见上年。〕荆南监军杨复光以忠武都将宋浩权知府事，泰宁都将段彦劚以兵守其城；诏以浩为荆南安抚使，彦警耻居其下。浩禁军士翦伐街中槐柳，彦警部卒犯令，浩杖其背，彦警怒，挟刃驰入，并其二子杀之。复光奏浩残酷，为众所诛；诏以彦警为朗州刺史，以工部侍郎郑绍业为荆南节度使。

     五月，丁巳，以汝州防御使诸葛爽为振武节度使。

     刘汉宏之党浸盛，侵掠宋、兖；甲子，征木方诸道兵讨之。〔东方诸道，宣武、忠武、义成、天平、泰宁、平卢、感化也。〕

     黄巢屯信州，遇疾疫，卒徒多死张璘急击之，巢以金啖璘，〔啖，徒滥翻。〕且致书请降于高骈，求保奏；骈欲诱致之，许为求节钺。〔降，户江翻。诱，音酉。为，于伪翻。〕时昭义、感化、义武等军皆至淮南，骈恐分其功，乃奏贼不日当平，不烦诸道兵，请悉遣归；朝廷许之。贼诇知诸道兵已北渡淮〔诇，翾正翻，又火迥翻。〕乃告绝于骈，疽请战。骈怒，令璘击之，兵败，璘死，巢势复振。〔复，扶又翻。考异曰：旧纪，是岁春末，「贼在信州，疫疠，其徒多丧。淮南将张潾急击之，贼惧，以金啖潾，仍致书高骈乞保明归国。骈信之，许求节钺。时昭议、武宁、义武等军兵马数万，赴淮南，骈欲收功于己，乃奏贼已将殄灭，不假诸道之师，并遣还淮北。贼知诸军已退，以求节钺获，暴怒，与骈绝，请战。骈怒，令张潾整军击之，为贼所败，临阵杀潾。贼遂乘胜渡江，攻天长、六合等县，骈不能拒，但自固而已。朝廷闻贼复振，大恐。」高骈传曰：「广明元年夏，黄巢自岭表北趋江、淮，由采石渡江，潾勤兵天长，欲击之。」黄巢传曰：「巢乃渡淮，伪降于骈，骈遣将张潾率兵受降于天长镇，巢擒潾，杀之。实录，五月潾已为巢所杀，七月巢乃过江。其言潾所以死与旧纪同，新纪、传皆与实录同。据旧传，则潾死在江北也。旧纪及实录、新纪、传，潾死在江南也。按潾既死，巢又陷睦州、婺州、宣州，然后渡江。潾死在江南是也。〕

     乙亥，以枢密使西门思恭为凤翔监军。丙子，以宣徽使李顺融为枢密使。皆降白麻于合门，出案与将相同。〔唐制，凡拜将相，先一日，中书纳案，迟明，降麻，于合门出案。会要：凡将相，翰林学士草制，谓之白麻。韦执谊翰林故事曰：故事，中书省用黄白二麻，为纶命重轻之辨。近者所出，独得黄麻；其白麻皆在翰林院，自非国之重事，拜授将相、德音赦宥，则不得由于斯。史言唐末宦官恣横，监军与枢密使，恩数埒于将相。程大昌曰：凡欲降自麻，若商量于中书门下省，皆前一日进文书，然后付翰林草麻制。注已见前。〕

     西川节度使敬瑄素微贱，报至蜀，蜀人皆惊，莫知为谁。有表城妖人乘其声势，帅其党诈称陈仆射，〔【章：十二行本「射」下有「止逆，旅，呼巡虞候索白马甚急」十二字；乙十一行本同；张校同；张校同；退斋校同。表城县，汉江源县地，南齐置齐基县，后周改为青城，以县西北三十二里有青城山也，唐属蜀州。九域志：县在州北五十里。帅，读曰率。〕马步使睢大夫觉其妄，〔马步使，掌马步军，盖唐末节度牙前职也。〕执之，沃以狗血，即引服，悉诛之。六月，庚寅，敬瑄至成都。〔考异曰：锦里耆旧传云：「敬瑄九月二十五日上任。」按实录，敬瑄除西川在三月庚午。又云南事状，敬瑄与布燮之以下牒云：「芋谬膺朝寄，获授藩条，以六月八日到镇上讫。」今从之。〕

     黄巢别将陷睦州、婺州。〔睦、婺相去一百八十里。〕

     卢携病风不能行，谒告；〔谒告，谓请假居私第养疾也。〕己亥，始入对，敕勿拜，遣二黄门掖之。携内挟田令孜，外倚高骈，上宠遇甚厚，由是专制朝政，高下在心。〔朝，直遥翻。〕既病，精神不完，事之可否决于亲吏杨温、李修，货赂公行。豆卢瑑无他材，专附会携。崔沆时有启陈，常为所沮。〔沮，在吕翻。〕

     庚子，李琢奏沙陀二千来降。琢时将兵万人屯代州，〔降，户江翻。将，即亮翻；下同。〕与卢龙节度使李可举、圣谷浑都督赫连铎共讨沙陀。李克用遣大将高文集守朔州，自将其众拒可举于雄武军。铎遣人说文集归国，〔说，式芮翻。〕文集执克用将傅文达与沙陀酋长李友金，萨葛都督米海万、安庆都督史敬存皆降于琢，开门迎官军。〔酋，慈由翻。长，知两翻。萨，桑葛翻。考异曰：实录六月云：「国昌遣文达守蔚州。」十月云：「李琢、赫连铎奏破沙陀于蔚州，降傅文达等。」薛居正五代史记：「武皇令军使傅文达起兵于蔚州，高文集等缚送李琢。」按国昌时在蔚州，何必令文达□之！今从薛史。〕友金，克用之族父也。

     庚戌，黄巢攻宣州，陷之。

     刘汉宏南掠申、光。

     赵宗政之还南诏也，西川节度使崔安潜表庂崔澹之说为是，〔崔澹议见上五年。〕且曰：「南诏小蛮，本云南一郡之地；〔刘蜀分建宁、永昌置云南郡。〕今遣使与和，彼谓中国为怯，复求尚主，〔复，扶又翻。〕何以拒之！」上命宰相议之。卢携、豆卢瑑上言：「大中之末，府库充实。自咸通以来，蛮两陷安南、邕管，一入黔中，四犯西川，〔咸通元年，蛮陷安南；二年，陷邕州；四年，又陷安南，进逼邕管；明年，又围邕州；十四年，寇黔中；咸通二年，寇巂州；四年，寇西川；六年，陷巂州；十五年，寇西川；明年，逼成都；干符元年，寇西川。事并见前纪。〕征兵连粮，天下疲弊，踰十五年，租赋太半不入京师，三使、内库由兹空竭，〔度支、户部、盐铁，谓之三使。〕战士死于瘴疠，百姓困为盗贼，致中原榛杞，皆蛮故也。前岁各，蛮不为寇，由赵宗政未归。去岁各，蛮不为寇，由徐云虔复命，蛮尚有觊望。今安南子城为叛卒所据，节度使攻之未下，〔节度使，谓曾衮。〕自余戍卒，多已自归，〔事见上三月。〕邕管客军，又减其半。冬期且至，傥蛮寇侵轶，何以枝梧！不若且遣使臣报复，纵未得其称臣奉贡，且不使之怀怨益，坚决犯边，则可矣。」乃作诏赐陈敬瑄，许其和亲，不称臣，〔考异曰：实录：「六月，丙申，陈敬瑄奏请遣使和蛮。丁酉，中书奏请令百官集议。由辰，百官议定。壬子，中书奏遣使。按敬瑄此月八日上；丙申，乃十四日也，奏报岂能遽至！今不取。新传：「先是，南诏知蜀强，故袭安南，陷之。会西川节度使陈敬瑄申和亲议，时卢携复转政，与豆卢瑑皆厚高骈，乃议通和。」今从云南事状。云南弗状又曰：「中书奏：『玄宗册蒙归义为云南王，其子合罗凤降于吐薐，其孙异牟寻却归朝廷，自请改元南书牒，或称鹤拓，或称大封人。云南事状不着撰入名，似是卢携奏草也。〕今敬瑄录诏白，井移书与之，仍增赐金帛。以嗣曹王龟年为宗正少卿充使，以徐云虔为副使，别遣内使，共赍诣南诏。〔内使，即中使。〕

     秋，七月，黄巢自采石渡江，围天长、六合，〔采石戍，在宣州当涂县西北，渡江即秋州界。天宝元年，分江都、六合、高邮三县地，置千秋县，天宝七载，改为天长。六合，汉堂邑县地，东晋属秦郡，北齐改秦州，后周改方州，隋为六合县，唐并属扬，州。宋白曰：六合县，抇秋时楚，以棠邑为县。九域志：天长在扬州西一百一十里。六合在真州西北七十里。〕兵势甚盛。淮南将毕师铎言于高骈曰：「朝廷倚公为安危，今贼数十万众乘胜长驱，〔谓乘杀张璘之胜势也。〕若涉无人之境，不据险要之地以击之，使踰长淮，不可复制，〔复，扶又翻；下同。〕必为中原大患。」骈以诸道兵已散，张璘复死，自度力不能制，〔度，徒洛翻。〕畏怯不敢出兵，但命诸将严备，自保而已，且上表告急，称：「贼六十余万屯天长，去臣城无五十里。」先是，卢携谓「骈有文武长才，〔先，悉荐翻。〕若悉委以兵柄，黄巢不足平。」朝野虽有谓骈不足恃者，然犹庶几望之。〔几，居，希翻。〕及骈表至，上下失望，人情大骇。诏书责骈诸道兵，致贼乘无备渡江。骈上表言：「臣奏闻遣归，亦非自博。今臣竭力保卫一方，必能济办；但恐贼迤逦过淮，〔迤，移尔翻。逦，力纸翻。〕宜急敕东道将士善为御备。〔东道，谓关东诸道。〕遂称风痹，不复出战。〔痹，必至翻。考异曰：旧骈传：「骈怨朝议有不附己者，欲贼纵棋河、洛，令朝廷耸振，则从而诛之，大将毕师铎说骈云云。骈骇然曰：『君言是也。』即令出军。有爱将吕用之者，以左道媚骈，骈颇用其言，用之惧师铎等立功，即夺己权，从容谓骈曰：『相松勋业高矣，妖贼未殄，朝廷已有间言。贼若荡平，则威望震主，功居不赏，公安税驾邪！为公良画，莫若观衅，自求多福。』骈深然之，乃止。诸将但握兵保境而已。」惊听录：「朝廷议骈以文以武，国之名将，今此黄巢，必丧于淮海也，寻淮南表至云：『今大寇忽至，入臣封巡，未肯绵伏狼狐，必能晦沈大众。但以山东兵士屯驻扬州，然曰武经，与贼交锋，已当数阵，粗成胜捷，不落奸谋，固护一方，臣必能了。但虑寇设深计，支梧官军，迤逦过淮，彼岸无敌，即东道将士以至藩臣，系朝廷速下明诏，上委中书门下，速与商量。』表至，中书咸有异议，遂京国士庶浮谤日兴，云淮南与巢衷私通连，自固城池，放贼过淮也。」妖乱志曰：「广明元年七月，黄巢自采石北渡，直抵天长。时城内土客诸军尚十余万，皆良将劲兵，议者虑狂寇有奔犯关防之患，悉愿尽力死战。用之等虑其立功之后，侵夺己权，谓勃海曰：『黄巢起于群盗，遂至横行，所在雄藩，望风瓦解，天时入事，断然可知。令公既统强兵，又居重地，只得坐观成败，不可更与争锋。若稍损威名，则大事去矣。』勃海深以为然，竟不议出军。巢遂至北焉。初，巢寇陵也，江东诸侯以勃海屯数道劲卒，居将相重任，巢江海一逋逃耳，固可掉折棰而擒之，乃闻安然渡淮，由是方镇莫不解体。」按骈宿将，岂不知贼过淮之后不可复制！若怨朝议不附己者，则尤欲破贼立功，以间执谗慝之口。若纵贼过淮，乃适足实议者之言，非所以消谤也。借使骈实有意使贼震惊朝廷，从而诛之，则贼入汝、洛之后，当晨夜追击以争功名，岂得返坐守淮南数年，逗留不出兵乎！又旧传吕用之云「恐成功不赏」，妖乱志云「恐败衄稍损威名」，夫大功既成，则有不赏之惧；岂有未战不知胜负，豫忧威望震主乎！盖骈好骄矜大言，自恃累有战功，谓巢乌合疲弊之众，可以节钺诱致淮南，坐而取之。不意巢初无降心，反为所欺，张潾骁将，一战败死，巢奄济采石，诸军北去，见兵不予，狼狈惴恐，自保不暇，故敛兵退缩，任贼过淮，非故欲纵之，实不能制也。卢据闇于知人，致中原覆没；骈先锐后怯，致京邑丘墟；吕用之妖妄奸回，致广陵涂炭；皆人所深疾，故众恶归焉，未必实然也。又唐未见闻录：「广明二年十二月五日，广巢倾陷京国，转牒云：「屯军淮甸，牧马颍陂。」则似在淮南时，非入长安后。又续宝运录云：「王仙芝既叛，自称天补均平大将军兼海内诸豪帅都统，传檄诸道，」其文与此略同，末云：「愿垂听知，谨告，干符二年正月三日。」此盖当时不逞之士伪作此文，托于仙芝及巢以讥斥，时病，未必二人实有此檄牒也。〕

     诏河南诸道发兵屯冢水，泰宁节度使齐克让屯汝州，以备黄巢。

     辛酉，以淄州刺史曹全晸为天平节度使、兼东面副都统。

     刘汉宏请降；戊辰为宿州刺史。〔考异曰：实录：「汉守寇扰荆、襄，王铎遣前濠州刺史崔锴招之，至是，始归降。辛未，汉宏奏请于濠州倒戈归降，优诏褒之。」按铎奔襄阳，汉宏始掠江陵叛去。铎寻分司，盖未分司时遣阶招之。又戊辰汉宏除宿州，云至是始降，是降也。辛未又元请于濠州归降者，朝廷闻其降，戊辰已除官，而辛未汉宏表方至也。〕

     李克用自雄武军引兵还击高文集于朔州，李可举遣行军司马韩玄绍邀之于药儿岭，〔药，儿岭，在雄武军西。大破之，杀七千余人，李尽忠、程怀信皆死；〔尽忠、怀信，与克用同起兵于蔚、朔者也。〕又败之于雄武军之境，杀万人。〔败，补迈翻。〕李琢、赫连铎进攻蔚州，李国昌战败，部众皆溃，独与克用及宗族北入达靼。〔宋白曰：达靼者，本东北方之夷，盖靺鞨之部也。贞元、元和之后，奚、契丹渐盛，多为攻劫，部众分散，或投属契丹，或依于勃海，渐流徙于阴山，其俗语讹，因谓之达靼。唐咸通末，有首领每相温、于越相温部，帐于漠南，随草畜牧。李克用为吐浑所困，尝往依焉。达靼善待之。及授鴈门节度使，二相温帅族帐以从克用，收复长安，逐黄巢于河南，皆从战有功，由是俾牙于云、代之间，恣其畜牧。〕诏以铎为云州刺史、大同军防御使；吐谷浑白义成为蔚州刺史；〔「白义成」，一作「白义诚」。〕萨葛米海万为朔州刺史；加李可举兼侍中。

     达靼本靺羯之别部也，居于阴山。〔欧阳修曰：靺鞨本在奚、契丹东北，后为契丹所攻，部族分散，居阴山者自号达靼。洪景卢曰：蕃语以华言译之，皆得其近似耳。天竺，语转而为捐笃、身毒；秃发，语转而为吐蕃；达靼，乃靺鞨也。契丹之读如吃，惟新唐书有音。冒顿读如墨突，惟晋书音义有之。〕后数月，赫连铎阴赂达靼，使取李国昌父子，李克用知之，时与其豪帅游猎，置马鞭木叶，或悬针射之，无不中，〔帅，所类翻；下同。射，而亦翻。中，竹仲翻。〕豪帅心服。又置酒与饮，酒酣，克用言曰：「吾得罪天子，愿效忠而不得。今闻黄巢北来，必为中原患，一旦天子若赦吾罪，得与公辈南向共立大功，不亦快乎！人生几何，谁能老死沙碛邪！」达靼知无留意，乃止。〔赫连铎盖说诱达靼豪帅，以李克用父子才勇，久留达靼，必将并有其部落，故使杀之。而克用与其豪帅言，欲与之南向勤王，达靼豪帅知其志大，决不肯久居阴山，图并其部落，彼既无图我之心，我何苦杀之，于是遂止。〕

     八月，甲午，以前西川节度使崔安潜为太子宾客、分司。〔卢携恶之也。〕

     九月，东都奏：「汝州所募军李光庭等五百人自代州还，过东都，烧安喜门，焚掠市肆，由长夏门去。」〔烧洛城东北门，由东南门去。〕

     黄巢众号十五万，曹全晸以其众六千与之战，颇有杀获；以众寡不敌，退屯泗上，〔泗上，即泗州。〕以俟诸军至，并力击之；而高骈竟不之救，贼遂击全晸，破之。

     徐州遣兵三千赴冢水，过许昌。徐卒素名凶悖，〔悖，蒲妹翻，又蒲没翻。〕节度使薛能，自谓前镇彭城，〔干符初，能镇徐州，今镇许。〕有恩信于徐人，馆之球场。〔馆，古玩翻。〕及暮，徐卒大噪，能登子城楼问之，对以供备疏阙，慰劳久之，方定；〔劳，力到翻。〕许人大惧。时忠武亦遣大将周岌诣冢水，〔岌，逆及翻。〕行未远，闻之，夜，引兵还，比明，入城，〔比，必利翻。〕袭击徐卒，尽杀之；且怨能之厚徐卒也，遂逐之。能将奔襄阳，乱兵追杀之，并其家。岌自称留后。汝、郑把截制置使齐克让恐为岌所袭，引兵还兖州，〔齐克让本泰宁节度使，引兵还镇。〕诸〔【章：十二行本「诸」上有「于是」二字；乙十一行本同；孔本同；张校同。】〕道屯冢水者皆散。黄巢遂悉众渡淮，所过不虏掠，惟取丁壮以益兵。〔志在攻长安。〕

     先是征振武节度使吴师泰为左金吾大将军，以诸葛爽代之。〔先，悉荐翻。〕师泰见朝廷多故，使军民上表留己。冬，十月，复以师泰为振武节度使，以爽为夏绥节度使。〔夏，户雅翻。〕

     黄巢陷申州，遂入颍、宋、徐、兖之境，所至吏民逃溃。

     群盗陷澧州，杀刺史李询、判官皇甫镇。镇举进士二十三上，不中第，〔上礼部者二十三，而不中第，可谓老于场屋矣。上，时掌翻。中，竹仲翻。〕询辟之。贼至，城陷，镇走，问人曰：「使君免使﹖」曰：「贼执之矣。」镇曰：「吾受知若此，去将何之！」遂还诣贼，竟与同死。〔士为知己死，皇甫镇有焉。料举之设，乌足以尽天下之士哉！〕

