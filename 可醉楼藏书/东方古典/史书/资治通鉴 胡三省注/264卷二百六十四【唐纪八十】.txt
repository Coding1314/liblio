卷第二百六十四【唐纪八十】起昭阳大渊献（癸亥）二月，尽阏逢困敦（甲子）闰月，凡一年有奇。

     昭宗圣穆景文孝皇帝下之上

     天复三年〔（癸亥、九○三）〕

     二月，壬申朔，诏：「比在凤翔府所除官，一切停。」〔比，毗至翻，近也。停所除官者，以皆出李茂贞、韩全诲之意也。〕

     时宦官尽死，惟河东监军张承业、幽州监军张居翰、清海监军程匡柔、西川监军鱼全禋及致仕严遵美，为李克用、刘仁恭、杨行密、王建所匿得全，斩他囚以应诏。〔禋，伊真翻。严遵美时隐蜀之青城山。据通鉴所书，程匡柔，盖杨行密匿之。〕

     甲戌，门下侍郎、同平章事陆扆责授沂王傅、分司。〔沂王礼，皇子也。「礼」，一作禋」。〕车驾还京师，赐诸道诏书，独凤翔无之。扆曰：「茂贞罪虽大，然朝廷未与之绝；今独无诏书，示人不广。」〔考异曰：旧传：「帝还京后赦诸道，皆降诏书，独凤翔无诏，扆奏」云云。按是时未赦，恐止是降诏书；或赦前扆议如此，故胤怒耳。〕崔胤怒，奏贬之。宫人宋柔等十一人皆韩全诲所献，〔献宋柔等见上卷元年。〕及僧、道士与宦官亲厚者二十余人，并送京兆杖杀。

     上谓韩偓曰：「崔胤虽尽忠，然比卿颇用机数。」对曰：「凡为天下者，万国皆属之耳目，〔属，之欲翻。〕安可机数欺之！莫若推诚直致，虽日计不足而岁计之有余也。」〔用庄子语。〕

     丙子，工部侍郎、同平章事苏检，吏部侍郎卢光启，并赐自尽；丁丑，以中书侍郎、同平章事王溥为太子宾客、分司，皆崔胤所恶也。〔（自「丁丑」至「所恶也」二十六字，据章钰资治通鉴校宋记增。）苏检、卢光启皆凤翔所命相，崔胤恶其党附韩全诲、李茂贞，故杀之。考异曰：实录：「检、光启并赐自尽。一说，检长流环州。」唐太祖纪年录：「初从幸凤翔，命卢光启、韦贻范为相，又命苏检平章事。及车驾还宫，胤积前事怒之，不一月，皆贬谪之，左迁陆扆沂王傅，王溥太子宾客，苏检自尽。」续宝运录：「二月五日，应是岐王驾前宰臣卢光启等一百余人，并赐自尽。」新纪：「朱全忠杀苏检、卢光启。」旧胤传：「昭宗初幸凤翔，命卢光启、韦贻范、苏检等作相，及还京，胤皆贬斥之。」新光启传云「检长流环州，光启赐死」，与宝运录注同。「检流环州」，不见本出何书。〕

     戊寅，赐朱全忠号回天再造竭忠守正功臣，赐其僚佐敬翔等号迎銮协赞功臣，诸将朱友宁等号迎銮果毅功臣，都头以下号四镇静难功臣。〔难，乃旦翻。〕

     上议褒崇全忠，欲以皇子为诸道兵马元帅，以全忠副之；崔胤请以辉王祚为之，上曰：「濮王长。」〔帅，所类翻。，濮，博木翻。长，知两翻。〕胤承全忠密旨，利祚冲幼，固请之，己卯，以祚为诸道兵马元帅。〔考异曰：金銮记：「上曰：『朕以濮王处长』云云。新传：「帝十七子，德王裕、棣王祤、虔王禊、沂王禋、遂王祎、景王秘、辉王祚、祁王祺、雅王祯、琼王祥、端王禛、丰王祁、和王福、登王禧、嘉王祜、颍王禔、蔡王佑。何皇后生裕及祚，余皆失其母之氏位。」旧传云昭宗十子，无端王祯以下七人。按新、旧传，昭宗诸子皆无濮王。孙光宪续通历：「濮王名紃，昭宗之子，母曰太后王氏。哀帝被杀，朱全忠册紃为天子，改元天寿；明年，禅位于梁。」此乃光宪传闻谬误也。昭宗亦无王皇后。金銮记所云濮王，盖德王改封耳。〕庚辰，加全忠守太尉，充副元帅，进爵梁王。以胤为司徒兼侍中。

     胤恃全忠之势，专权自恣，天子动静皆禀之。〔禀，笔锦翻。〕朝臣从上幸凤翔者，凡贬逐三十余人。〔党附宦官者可罪，扈从天子者何罪邪！朝，直遥翻。〕刑赏系其爱憎，〔爱者赏之，憎者刑之。〕中外畏之，重足一迹。〔重，直龙翻。史言崔胤怙权，不知死期将至。〕

     以敬翔守太府卿，朱友宁领宁远节度使。〔宁远军，容州，时为庞巨昭所据。五季以来有名号节度使此类是也。〕全忠表符道昭同平章事，充天雄节度使，遣兵援送之秦州，〔之，往也。〕不得至而还。〔岐兵塞道，故不得至。还，从宣翻，又如字。〕

     初，翰林学士承旨韩偓之登进士第也，御史大夫赵崇知贡举。上返自凤翔，欲用偓为相，偓荐崇及兵部侍郎王赞自代；上欲从之，崔胤恶其分己权，〔恶，乌路翻。〕使朱全忠入争之。全忠见上曰：〔见，贤遍翻。〕「赵崇轻薄之魁，王赞无才用，韩偓何得妄荐为相！上见全忠怒甚，不得已，癸未，贬偓濮州司马。上密与偓泣别，偓曰：「是人非复前来之比，〔谓朱全忠也。〕臣得远贬及死乃幸耳，不忍见篡弒之辱！」〔鸣呼！韩偓何见之晚也！然昭宗闻偓此言，亦何以为怀哉！惟有纵酒而已。〕

     己丑，上命朱全忠与李茂贞书，取平原公主；茂贞不敢违，遽归之。〔平原公主嫁茂贞子宋侃，见上卷上年。〕

     壬辰，以朱友裕为镇国节度使。〔考异曰：实录：「壬辰，以兴德府复为华州，赐名感化军，以友裕为节度使。」按编遗录，天佑三年，闰十二月乙丑敕，「镇国之号，兴德之名，并宜停。」薛居正五代史地理志：「华州，梁为感化军。」梁功臣传：「天复三年，友裕权知镇国军留后。」今从实录。〕

     乙未，全忠奏留步骑万人于故两军，〔时神策两军已散，而营署尚存。〕以朱友伦为左军宿卫都指挥使；又以汴将张廷范为宫苑使，王殷为皇城使，蒋玄晖充街使。于是全忠之党布列徧于禁卫及京辅。〔唐忠门禁卫之兵，皆屯于宫苑；百司庶府及南卫诸卫，皆分居皇城之内；百官私第及坊市居人，皆分居朱雀街之左右街。今全忠悉以腹心为使，则京辅之权一归之矣。去虺得虎，昭宗之谓也。〕

     戊戌，全忠辞归镇，〔辞归大梁。〕留宴寿春殿，又饯之于延喜楼。上临轩泣别，令于楼前上马。〔示宠异之也。前上，时掌翻。〕上又赐全忠诗，全忠亦和进；〔和，胡卧翻。〕又进〔【章：十二行本「进」作「赐」；乙十一行本同。】〕杨柳枝辞五首。〔杨柳枝辞，即今之令曲也。今之曲如清平调、水调歌、柘枝、菩萨蛮、八声甘州，皆唐季之余声。又唐人多赋杨柳枝，皆是七言四绝，相传以为出于开元园乐章，故张佑有折杨柳词云：「莫折宫前杨柳枝，玄宗曾向笛中吹。」〕百官班辞于长乐驿。崔胤独送至霸桥，〔以唐制驿程考之，霸桥驿当在长乐驿东三十里。〕自置饯席，夜二鼓，胤始还入城；上复召对，〔复，扶又翻。〕问以全忠安否；置酒奏乐，至四鼓乃罢。〔史言帝征召不时，宴饮无节。〕

     以清海节度使裴枢为门下侍郎、同平章事。〔【章：十二行本「事」下有「朱全忠荐之也」六字；乙十一行本同；孔本同。裴枢以朱全忠之荐而相，以忤朱全忠之意而死。白马之祸，皆自取之也。〕

     李克用使者还晋阳，言崔胤之横，〔横，户孟翻。〕克用曰：「胤为人臣，外倚贼势，内胁其君，既执朝政，又握兵权。权重则怨多，势侔则衅生，破家亡国，在眼中矣！」〔史言李克用有识。朝，直遥翻。〕

     朱全忠将行，奏：「克用于臣，本无大嫌，乞厚加宠泽，遣大臣抚慰，俾知臣意。」进奏吏以白克用，〔河东进奏吏也。〕克用笑曰：「贼欲有事淄青，畏吾掎其后耳！」〔有事淄青，谓攻王师范。史言朱全忠狡谲，李克用已逆知其情。掎，居蚁翻。〕

     三月，戊午，朱全忠至大梁。王师范弟师鱼围齐州，〔朱全忠并兖、郓，遂兼有齐州。九域志：兖州北至齐州三百六十里。〕朱友宁引兵击走之。师范遣兵益刘鄩军，友宁击取之。由是兖州援绝，葛从周引兵围之。〔刘鄩取兖州见上卷本年正月。〕友宁进攻青州；戊辰，全忠引四镇及魏博兵十万继之。

     淮南将李神福围鄂州，〔是年正月，杨行密遣李神福攻杜洪，事始上卷。〕望城中积荻，谓监军尹建峰曰：「今夕为公焚之。」〔为，于伪翻。〕建峰未之信。时杜洪求救于朱全忠，神福遣部将秦皋乘轻舟至滠口，〔滠口在武口之上，对岸即夏浦。滠，书涉翻。〕举火炬于树杪；〔杪，弭沼翻。〕洪以为救兵至，果焚荻以应之。

     夏，四月，己卯，以朱全忠判元帅府事。〔辉王冲幼，以朱全忠判元帅府事，则天下兵权尽归之矣。〕

     知温州事丁章为木工李彦所杀，〔丁章得温州见上卷二年。未有朝命为刺史，止称知州事。〕其将张惠据温州。

     王师范求救于淮南，乙未，杨行密遣其将王茂章以步骑七千救之，又遣别将将兵数万攻宿州。全忠遣其将唐怀英救宿州，淮南兵遁去。〔「唐怀英」当作「怀贞」，是时未改名也。〕

     杨行密遣使诣马殷，言朱全忠跋扈，请殷绝之，约为兄弟。湖南大将许德勋曰：「全忠虽无道，然挟天子以令诸侯，明公素奉王室，不可轻绝也。」〔言绝全忠，则道路梗塞，并绝朝廷贡奉。〕殷从之。〔马殷附汴之心，自此坚矣。〕

     杜洪求救于朱全忠，全忠遣其将韩勍将万人屯滠口，〔勍，渠京翻。〕遣使语荆南节度使成汭、武安节度使马殷、武贞节度使雷彦威，〔语，牛倨翻。曰语者，无朝廷诏敕，以意谕之。〕令出兵救洪。汭畏全忠之强，且欲侵江、淮之地以自广，发舟师十万，沿江东下。汭作巨舰，三年而成，〔舰，户黯翻。〕制度如府署，谓之「和舟载」，〔署，廨舍也；言其舟长阔，和荆州皆载其上。「舟」，当作「州」。〔【章：十二行本正作「州」；乙十一行本同。】〕其余谓之「齐山」、「截海」、「劈浪」之类甚众。〔齐山，言其高也。截海，言其长也。劈浪，言其轻疾也。劈，匹历翻。〕掌书记李珽谏曰：〔珽，他鼎翻。〕「今每舰载甲士千人，稻米位之，缓急不可动也。吴兵剽轻，〔剽，匹妙翻。轻，苦定翻。〕难与角逐；武陵、长沙，皆吾雠也；〔武陵，谓雷彦威。长沙，谓马殷。〕岂得不为反顾之虑乎！不若遣骁将屯巴陵，〔九域志：巴陵东北至鄂州三百五十里。〕大军与之对岸，坚壁勿战，不过一月，吴兵食尽自遁，鄂围解矣。」〔杨行密时封吴王，故谓其兵为吴兵。〕汭不听。珽，竏之五世孙也。〔李竏，天宝之末死于安禄山之难。珽后归中原，仕于梁。〕

     王建出兵攻秦、陇，乘李茂贞之弱也；遣判官韦庄入贡，亦修好于朱全忠。〔好，呼到翻。〕全忠遣押牙王殷报聘，建与之宴。殷言：「蜀甲兵诚多，但乏马耳。」建作色曰：「当道江山险阻，骑兵无所施；然马亦不乏，押牙少留，当共阅之。」乃集诸州马，大阅于星宿山，官马八千，私马四千，部队甚整。殷叹服。〔王建以多马衒王殷，殷遽叹服，非善觇者也。宿，音秀。〕建本骑将，〔王建从杨复光起许州，及扈从昭宗，皆为骑将。〕故得蜀之后，于文、黎、维、茂州市胡马，十年之间，遂及兹数。〔史言蜀中互市，可以得西蕃之马。然王建取兴元而得骑五千，则东、西川之马亦必多，此一万二千之数，盖集成都近州耳。〕

     五月，丁未，李克用云州都将王敬晖杀刺史刘再立，叛降刘仁恭；克用遣李嗣昭、李存审将兵讨之。〔李存审，即符存审。降，户江翻。〕仁恭遣将以兵五万救敬，晖嗣昭退保乐安，〔畏燕兵之强也。〕敬晖举众弃城而去。〔乘嗣昭之退，弃城而走。〕先是，振武将契苾让〔先，悉荐翻。契，欺讫翻。〕逐戍将石善友，据城判；嗣昭等进攻之，让自燔死；复取振武城，杀吐谷浑叛者二千余人。〔吐谷浑自赫连铎与克用作敌，铎虽败死，其部落终未肯心服，故屡叛。〕克用怒嗣昭、存审失王敬晖，皆杖之，削其官。〔尔朱荣以失万俟道洛而杖尔朱天光，事亦如此。〕

     成汭行未至鄂州，马殷遣大将许德勋将舟师万余人，雷彦威遣其将欧阳思将舟师三千余人会于荆江口，〔大江自蜀东流入荆州界，谓之荆江。荆江口，即洞庭之水与大江之水会处。〕乘虚袭江陵，庚戌，陷之，尽掠其人及货财而去。将士亡其家，皆无鬬志。〔此言成汭之将士也。〕

     李神福闻其将至，自乘轻舟前觇之，〔觇，丑廉翻，又丑艳翻。〕谓诸将曰：「彼战舰虽多而不相属，易制也，〔属，之欲翻，易，以鼓翻。〕当急击之！」壬子，神福遣其将秦裴、杨戎将众数千逆击汭于君山，〔君山在洞庭湖中，方六十里，亦名洞庭之山。巴陵志曰：湘君所游，故曰君山。将，即亮翻。〕大破之，因风纵火，焚其舰，士卒皆溃，汭赴水死，〔僖宗文德元年，成汭袭据荆南，至是败亡。考异曰：新纪：「彦威之弟彦恭陷江陵。」今从编遗录。旧纪及薛居正五代史、十国纪年皆云：「汭未至鄂渚，江陵已陷，将士亡其家，皆无鬬志。」按新纪、十国纪年皆云：「壬子，汭败死。」壬子，此月十二日也，而编遗录云二十二日陷江陵，今不取。北梦琐言云天佑中汭死，尤误也。〕获其战舰二百艘。〔艘，苏遭翻。〕韩勍闻之，亦引兵去。

     许德勋还过岳州，刺史邓进忠开门具牛酒犒军，德勋谕以祸福，进忠遂举族迁于长沙。〔僖宗光启二年，邓进思取岳州，传弟进忠，至是而亡。考异曰：马氏行年记：「天复三年，自荆南振旅还，遂入岳州，降刺史邓进思。」九国志楚世家：「天佑二年七月，岳州刺史邓进忠帅其众来降。」许德勋传云。「天佑二年，领兵略地荆南，还经兵州，刺史邓进忠以城归附。」新纪全用九国志年月。湖湘故事言：「开平中，收荆南回，进忠以城降。」又载何致雍天策寺碑铭云：「乃克桂林，乃袭荆渚，彼岳之阳，旋师而取。」天佑二年十月，朱全忠谋讨襄州赵匡凝，九月，克襄州，始命杨师厚攻荆南。然则七月许德勋何繇略地荆南！盖九国志之误。天复三年，成汭败死，德勋及雷彦威袭江陵，还取岳州，与何致雍碑意略同，故以行年记为据。〕马殷以德勋为岳州刺史，以进忠为衡州刺史。

     雷彦威狡狯残忍，有父风，〔狯，古外翻。雷彦威父满。〕常泛舟焚掠邻境，荆、鄂之间，殆至无人。

     李茂贞畏朱全忠，自以官为尚书令，在全忠上，〔朱全忠守中书令，茂贞为尚书令，官在其上。〕累表乞解去；诏复以茂贞为中书令。

     崔胤奏：「左右龙武、羽林、神策等军〔此崔胤所判六军也。〕名存实亡，侍卫单寡；请每军募步兵四将，每将二百五十人，骑兵一将百人，合六千六百人，〔六军，各军步兵千人，骑兵百人，合六千六百人。〕选其壮健者，分番侍卫。」从之。令六军诸卫副使、京兆尹郑元规立格召募于市。〔朱全忠自此疑崔胤而有图之之心。〕

     朱全忠表颍州刺史朱友恭为武宁节度使。

     朱友宁攻博昌，〔博昌，汉县，唐属青州。十三州志云：昌水，其势平，故曰博昌。后唐避庙讳，改曰博兴。九域志：博兴，在青州西北一百二十里，管下有博昌镇。〕月余不拔；朱全忠怒，遣客将刘捍往督之。〔今阃府州军皆有客将，主赞导宾客，盖古之舍人、中涓，汉之铃下、威仪之职。唐末藩镇置客将，往往升转至大官，位望不轻。〕捍至，友宁驱民丁十余万，负木石，牵牛驴，诣城南筑土山，既成，并人畜木石排而筑之，冤号声闻数十里。俄而城陷，尽屠之。〔争城而战，杀人盈城，朱友宁之陨身丧元，未足以谢冤魂也。号，户刀翻。闻，音问。考异曰：太祖纪年录：「师范之举兵也，朱温令朱友宁讨之。三月，己酉，朱温至汴州，大举四镇、魏博之众十万击师范。朱友宁、杨师厚攻博兴，旬余不下，攻城之众，死者太半。俄而朱温至，大怒，斩其主将，复起土山，翌日而拔，城中无少长皆屠之，仍毁其垣。四月，进陷临淄，傅青州。别将攻北海，渡胶水，寇登、莱等郡。」实录据此而置于四月。梁太祖实录：「四月，丙子，上至郓领事。辛卯，从子友宁帅师破青州之博昌、临淄二邑，杀戮五千余众，暨北海焉。」编遗录：「五月，辛亥，却离历下，宿丰齐驿。甲寅，上到汶阳。乙卯，奏王师范逆状。己未，上又往历下。壬戌，上以兵士攻取博昌，寨下少数木，时当炎毒，却勒亲从骑兵皆归齐州，又因前行。夜将半，客将刘捍谋曰：『捍请驰赴军前传谕上意，敦将士，令戮力速攻，必可潜也。今请上却归历下。』上悦而从之，便令捍驰骑东往，上乃西归汶阳。丙寅，捷音至，攻拔博昌，尽戮其党矣。」据此，则破博昌在五月。今从朱友宁传。〕进拔临淄，〔临淄，汉古县，久废；隋复置于古齐国城；唐属青州。九域志在州西北四十里。〕抵青州城下，遣别将攻登、莱。

     淮南将王茂章会王师范弟莱州刺史师诲攻密州，拔之，斩其刺史刘康乂，〔九域志：莱州南至密州三百里，东北至登州二百四十里。刘唐乂，朱全忠所用也。〕以淮海都游弈使张训为刺史。〔杨行密据有淮南，西尽淮源，东暨于海，边面延袤数千里，故置都游弈使，以谨防遏也。〕

     六月，乙亥，汴兵拔登州。师范帅登、莱兵拒朱友宁于石楼，为两栅。〔据旧书石楼近临淄。〕丙子，夜，友宁击登州栅，栅中告急，师范趣茂章出战，〔趣，读曰促。〕茂章按兵不动。友宁破登州栅，进攻莱州栅。比明，茂章度其兵力已疲，〔比，必利翻，及也。度，徒洛翻；下同。〕乃与师范全兵出战，大破之。友宁旁自峻阜驰骑赴敌，马仆，青州将张土枭斩之，〔枭，坚尧翻。〕传首淮南。两镇兵逐北至米河，〔王师范以平卢之兵，王茂章以淮南之兵，是两镇兵也。〕俘斩万计，魏博之兵殆尽。

     全忠闻友宁死，自将兵二十万昼夜兼行赴之，秋，七月，壬子，至临朐，〔临朐，汉县，唐属青州。九域志曰：在州东南四十里。〕命诸将攻青州。王师范出战，汴兵大破之。王茂章闭垒示怯，伺汴兵稍懈，〔伺，相吏翻。懈，古隘翻。〕毁栅而出，驱驰疾战，战酣退坐，召诸将饮酒，已而复战。全忠登高望见之，问降者，〔降，户江翻。〕知为茂章，叹曰：「使吾得此人为将，天下不足平也！」〔朱全忠见王茂章临敌整暇，故欲得之。然茂章后归梁，攻淮南、攻镇，并皆折北而不振，人固未易知也。〕至晡，汴兵乃退。茂章度众寡不敌，〔度，徒洛翻。〕是夕，引军还。全忠遣曹州刺史杨师厚追之，及于辅唐。〔辅唐，汉安丘县，干元二年，移治古昌安城，因改曰辅唐，属密州。九域志：在州西北一百二十里。薛史地理志曰：密州辅唐县，梁开平二年，改为安丘，唐同光元年，复旧名；晋天福七年，改为胶西，避庙讳也；宋复曰安丘。〕茂章命先锋指挥使李虔裕将五百骑为殿，〔殿，丁练翻；下同。〕虔裕殊死战，师厚擒而杀之。〔李虔裕以死全王茂章之军，其勇难能也。杨师厚自此受知于朱全忠矣。〕师厚，颍州人也。

     张训闻茂章去，谓诸将曰：「汴人将至，何以御之﹖」诸将请焚城大掠而归。训曰：「不可。」封府库，植旗帜于城上，遣羸弱居前，〔植，直吏翻。帜，昌志翻。羸，伦为翻。〕自以精兵殿其后而去。全忠遣左踏白指挥使王檀攻密州，〔凡军行，前军之前有踏白队，所以踏伏。候望敌之远近众寡。〕既至，望旗帜，数日乃敢入城；〔疑其有伏，故迟迟不敢进。〕见府库城邑皆完，遂不复追。〔复，扶又翻。〕训全军而还。〔史言杨行密所以能保有江、淮，一时诸将皆能尽其智力。〕全忠以檀为密州刺史。

     丁卯，以山南西道留后王宗贺为节度使。〔王建之请也。〕

     睦州刺史陈询叛钱镠，举兵攻兰溪，〔咸亨五年，分婺州之金华西界置兰溪县，因溪水为名。九域志：在州西北五十五里。〕镠遣指挥使方永珍击之。武安都指挥使杜建徽与询连姻，镠疑之，建徽不言。会询亲吏来奔，得建徽与询书，皆劝戒之辞，镠乃悦。建徽从兄建思谮建徽私蓄兵仗，谋作乱；镠使人索之，〔从，才用翻。索，山客翻。〕建徽方食，使者直入卧内，〔使，疏吏翻。〕建徽不顾，镠以是益亲重之。

     八月，戊辰朔，朱全忠留齐州刺史杨师厚攻青州，身归大梁。〔朱全忠以朱友宁之死，兴忿兵以攻青州，岂不欲一鼓而屠之；乃置之而归汴者，知青州城坚而王师范兵力尚强，未易以旦夕取，故使杨师厚围守之。〕

     庚辰，加西川节度使西平王王建守司徒，进爵蜀王。〔自郡王进国王。〕

     前汽州刺史王宗本〔王宗本前此刺汽州，亦王建命之也，罢官归成都，故称前。〕言于王建，请出兵取荆南；建从之，以宗本为开道都指挥使，将兵下峡。〔峡，三峡也。〕

     初，宁国节度使田頵破冯弘铎，〔事见上卷二年。〕诣广陵谢杨行密，因求池、歙为巡属，〔唐置宣、歙、池观察使。二州本宣州巡属，故田頵因有攻而求之。〕行密不许。〔与之则田頵愈强，故不许。〕行密左右下及狱吏，皆求赂于頵，〔以其破冯弘铎多得宝货也。〕頵怒曰：「吏知吾将下狱邪！」〔下，户嫁翻。〕及还，指广陵南门曰：「吾不可复入此矣！」〔复，扶又翻；下复出同。〕頵兵强财富，好攻取；〔好，呼到翻。〕行密既定淮南，欲保境息民，每抑止之，頵不从。及解释钱镠，〔事见上卷二年。〕頵尤恨之，阴有叛志。李神福言于行密曰：「頵必反，宜早图之。」行密曰：「頵有大功，〔田頵从杨行密起庐州，破赵锽、孙儒、冯弘铎，皆有大功。〕反状未露，今杀之，诸将人人自危矣！」頵有良将曰唐儒，与頵谋议多不合，行密知之，擢儒为庐州刺史。〔擢儒，所以间頵也。〕頵以儒为贰于己，族之。儒曰：「吾死，田公亡无日矣！」頵遂与润州团练使安仁义同举兵，〔考异曰：十国纪年：「朱全忠闻田頵等叛，矫制削夺王官爵，命頵及杜洪、锺传、钱镠充四面招讨使，布制书于境上。王知其诈妄。」按新、旧纪、实录、梁太祖纪，皆无削夺行密官爵、命杜洪等为招讨使事。今不取。〕仁义悉焚东塘战舰。〔东塘，即扬州东塘，淮南之战舰聚焉。对岸即润州界，故仁义得焚之。舰，户黯翻。〕

     頵遣二使诈为商人，诣寿州约奉国节度使朱延寿，〔朝廷命朱延寿领奉国节度使，见上卷二年。使，疏吏翻。〕行密将尚公乃遇之，曰：「非商人也。」杀一人，得其书，以告行密。〔尚公乃归行密，见上卷二年。〕行密召李神福于鄂州，神福恐杜洪邀之，宣言奉命攻荆南，勒兵具舟楫；及暮，遂沿江东下，始告将士以讨田頵。

     己丑，安仁义袭常州，〔九域志：润州东南至常州一百七十里。〕常州刺史李遇逆战，极口骂仁义，仁义曰：「彼敢辱我，必有备。」乃引去。壬辰，行密以茂章为润州行营招讨使，击仁义，不克，使徐温将兵会之。温易其服旗帜，皆如茂章兵，仁义不知益兵，复出战，〔复，扶又翻。〕温奋击，破之。〔李存审救河中，擒梁骑兵，亦用此术。〕

     行密夫人，朱延寿之姊也。行密狎侮延寿，延寿怨怒，阴与田頵通谋。〔书旅獒曰：德盛不狎侮。狎侮君子，罔以尽其心；狎侮小人，罔以尽葝力。杨行密狎侮朱延寿，几至于亡国丧家，盖危而后济耳，可不戒哉！〕頵遣前进士杜荀鹤至寿州，与延寿相结；又遣至大梁告朱全忠，全忠大喜，遣兵屯宿州以应之。〔朱全忠喜杨行密有隙之可乘，而不能举大兵以掎其后者，内有淄青未服，而西又有凤翔、北又有太原，恐其乘间动摇朝廷也。〕荀鹤，池州人也。

     杨师厚屯临朐，声言将之密州，留辎重于临朐。〔九域志：临朐县在青州东南四十里，又有二百六十里至密州。朐，音劬。重，直用翻。〕九月，癸卯，王师范出兵攻临朐，师厚伏兵奋击，大破之，杀万余人，获师范弟师克。明日，莱州兵五千救青州，师厚邀击之，杀获殆尽，遂徙寨抵其城下。〔考异曰：梁太祖实录：「九月，癸卯，杨师厚励众决鬬，青人大败，北走，杀戮一万人，擒师范弟师克。翌日，东莱郡遣州兵洎土团等五千人将援青垒，我师邀截翦扑，无一二存焉，实时徙寨逼其闉阇。」唐实录略与此同。编遗录：「冬，十月，丁卯，杨师厚继告捷于临朐，北及青州四面，累杀破贼党，擒斩颇众。至十一月，莱州刺史王师克领六千人欲径入青丘，助其守御；师厚伏兵邀之，杀戮将尽。」下又有「丁亥，上诞辰，闻朱友伦死。」诞辰乃十月二十一日，友伦死亦十月中事也。下又别有十一月。疑上十一月，是「十一日」字或「七日」字。又曰：「一日，师范请降，」疑脱「二十」字。二十一日，即戊午也。今从梁实录。〕

     朱延寿谋颇泄，〔朱延寿与田頵通谋，久而颇露。〕杨行密诈为目疾，对延寿使者多错乱所见，或触柱仆地。〔见甲以为乙，见犬以为猫，是错乱所见也。柱至易见者，而行触之，皆诈为失明以愚人。〕谓夫人曰：「吾不幸失明，诸子皆幼，军府事当悉以授三舅。」夫人屡以书报延寿；〔夫人，即延寿姊也，延寿第三。〕行密又自遣召之，阴令徐温为之备。延寿至广陵，行密迎及寝门，执而杀之；〔按尚公乃执田頵二使，田頵继遣杜荀鹤至寿州，朱延寿亦必知前二使之见执矣。杨行密召之，了不自疑，至于送死，岂其智有所不及邪﹖抑天夺之鉴也！〕部兵惊扰，徐温谕之，皆听命，〔徐温从杨行密起庐州，与刘威、陶雅之徒号三十六英雄，是必有以服朱延寿部兵之心矣，故谕之皆听命。〕遂斩延寿兄弟，黜朱夫人。

     初，延寿赴召，其妻王氏谓曰：「君此行吉凶未可知，愿日发一使以安我！」一日，使不至，王氏曰：「事可知矣！」部分僮仆，〔使，疏吏翻；下同。分，扶问翻。〕授兵阖门，捕骑至，乃集家人，聚宝货，发百燎焚府舍，曰：「妾誓不以皎然之躯为雠人所辱。」赴火而死。〔史言朱延寿妻有智识而能守节。〕

     延寿用法严，好以寡击众，〔好，呼到翻。〕尝遣二百人与汴兵战，有一人应留者，请行，延寿以违命，立斩之。

     田頵袭升州，得李神福妻子，善遇之。〔天复二年，田頵克升州，杨行密以李神福为升州刺史；时行密遣神福攻鄂，故頵乘虚袭之。九域志：宣州北至升州三百六十里。〕神福自鄂州东下，頵遣使谓之曰：「公见机，与公分地而王；不然，妻子无遗！」神福曰：「吾以卒伍事吴王，〔杨行密封吴王，故称之。〕今为上将，义不以妻子易其志。頵有老母，不顾而反，三纲且不知，〔或疑行密留田頵之母于广陵。详考本末，田頵母殷自从頵在宣州，李神福盖言頵有母在，不当轻为举措，称兵而败，则祸必及母也。三纲者，谓君为臣纲，父为子纲，夫为妻纲。〕乌足与言乎！」斩使者而进，士卒皆感励。頵遣其将王坛、汪建将水军逆战。〔光化二年，田頵将康儒取婺州，王坛归之。〕丁未，神福至吉阳矶，与坛、建遇，坛、建执其子承鼎示之，神福命左右射之。〔射，而亦翻。〕神福谓诸将曰：「彼众我寡，当以奇取胜。」及暮，合战，神福佯败，引舟泝流而上；〔逆流曰泝。泝，苏故翻。上，时掌翻。〕坛、建追之，神福复还，顺流击之。坛、建楼船大列火炬，神福令军中曰：「望火炬辄击之。」〔望坛、建所在而击之。船列火炬，不能以自照见，而敌人望之，洞见表里，聚而攻之，安有不败者乎！〕坛、建军皆灭火，旗帜交杂，神福因风纵火，焚其舰，坛、建大败，〔李神福之阳败也，必逆风而战，故引舟顺风泝流而上；其纵火焚坛、建之舰也，必因风转，乘风水之势以破之，居然可知也。〕士卒焚溺死者甚众；戊申，又战于皖口，〔舒州怀宁县有皖口镇，当皖水入江之口。皖，胡板翻。〕坛、建仅以身免。获徐绾，行密以槛车载之，遗钱镠；镠剖其心以祭高渭。〔徐绾杀高渭事见上卷二年。遗，唯季翻。〕

     頵闻坛、建败，自将水军逆战。神福曰：「贼弃城而来，此天亡也！」临江坚壁不战，遣使告行密，请发步兵断其归路；〔断，音短。〕行密遣涟水制置使台蒙将兵应之。王茂章攻润州，久未下，行密命茂章引兵会蒙击頵。〔安仁义虽善战而兵弱，自守虏耳。田頵兵势方挫，故命合兵击之。〕

     辛亥，汴将刘重霸拔棣州，执刺史邵播，杀之。〔全忠灭朱瑄，已得棣州，邵播又以州叛附王师范。重，直龙翻。〕

     甲寅，朱全忠如洛阳，遇疾，复还大梁。〔考异曰：梁实录云壬戌。唐实录云十月丁卯朔。今从编遗录。〕

     戊午，王师范遣副使李嗣业及弟师悦请降于杨师厚，曰：「师范非敢背德，〔降，户江翻；下同。背，蒲妹翻。〕韩全诲、李茂贞以朱书御札使之举兵，师范不敢违。」仍请以其弟师鲁为质。〔质，音致。〕时朱全忠闻李茂贞、杨崇本将起兵逼京畿，〔邠、岐连兵，其事详见后。岐本亦京畿，李茂贞据之，遂为强藩。今所谓京畿，特京兆府之京县、畿县耳。〕恐其复劫天子西去，〔复，扶又翻。〕欲迎车驾都洛阳，乃受师范降，〔考异曰：旧纪及薛居正五代史刘鄩传皆云：「十一月，师范降」。编遗录曰：「十一月，败莱州刺史王师克。一日，师范差人捧款檄至军前，请举墙归降。」按梁太祖实录、薛史梁纪、唐实录皆云九月戊午。今从之。〕选诸将使守登、莱、淄、棣等州，即以师范权淄青留后。〔史言朱全忠本欲杀王师范而力有所未及，为后屠师范一家张本。〕师范仍言先遣行军司马刘鄩将兵五千据兖州，〔事始见上卷本年。〕非其自专，愿释其罪；亦遣使语鄩。〔语，牛倨翻。〕

     田頵闻台蒙将至，自将步骑逆战，留其将郭行悰以精兵二万及王坛、汪建水军屯芜湖，〔悰，徂宗翻。芜湖，汉古县。晋氏南渡，以上党、襄垣遗民侨立郡县于芜湖，江左遂为襄垣县；隋废襄垣入当涂；至唐，芜湖之地入当涂、太平二县界，唐末，始复置芜湖县，属宣州；今以属太平州。九域志：在太平州西南六十五里。〕以拒李神福。觇者言：「蒙营寨褊小，纔容二千人。」頵易之，〔觇，昌占翻，又丑艳翻。褊，补典翻。易，以豉翻。〕不召外□□蒙入頵境，番陈而进，〔番陈者，分兵为数部，更番列陈，整兵而后进，以备仓猝薄战。陈，读曰阵。〕军中笑其怯，蒙曰：「頵宿将多谋，不可不备。」〔将，即亮翻。〕冬，十月，戊辰，与頵遇于广德，〔九域志：广德西至宣州一百八十里。宋白曰：广德县，秦鄣郡地，汉为故鄣县。〕蒙先以杨行密书徧赐頵将，皆下马拜受；蒙因其挫伏，〔挫伏者，言其将士之气摧挫而厌伏也。〕纵兵击之，頵兵遂败。又战于黄池，兵交，蒙伪走；頵追之，遇伏，大败，奔还宣州城守，蒙引兵围之。頵亟召芜湖兵还，不得入。郭行悰、王坛、汪建及当涂、广德诸戍皆帅其众降。〔帅，读曰率。〕行密以台蒙已破田頵，命王茂章复引兵攻润州。〔知台蒙兵力足以制田頵，故命王茂章复攻安仁义。复，扶又翻。〕

     初，夔州刺史侯矩从成汭救鄂州，汭死，矩奔还。〔成汭死见上四月。〕会王宗本兵至，〔【章：十二行本「至」下有「申戌」二字；乙十一行本同；孔本同；退斋校同。】〕矩以州降之，宗本遂定夔、忠、万、施四州。〔夔、忠、万，荆南巡属；施，黔中巡属。〕王建复以矩为夔州刺史，更其姓名曰王宗矩。〔更，工衡翻。〕宗矩，易州人也。蜀之议者，以瞿唐，蜀之险要，〔瞿唐峡，在夔州东一里，旧名西陵峡；乃三峡之门，两崖对峙，中贯一江，望之如门。〕乃弃归、峡，屯军夔州。〔荆南自此上领荆、归、峡三州。〕

     建以宗本为武泰留后。武泰军旧治黔州，宗本以其地多瘴疠，请徙治涪州，建许之。〔史言王建全据峡、江之险。九域志：自黔州西北至涪州一百八十二里。黔，其今翻，又其炎翻。瘴，之亮翻。涪，音浮。〕

     葛从周急攻兖州，刘鄩使从周母乘板舆登城，谓从周曰：「刘将军事我不异于汝，新妇辈皆安居，人各为其主，汝可察之。」从周歔欷而退，攻城为之缓。〔新妇，谓葛从周妻也。为，于伪翻。歔，音虚。欷，音希，又许既翻。刘鄩用兵，十步九计，自得兖州，先定此策以伐葛从周之心。〕鄩悉简妇人及民之老疾不足当敌者出之，独与少壮者〔少，诗照翻。〕同辛苦，分衣食，坚守以扞敌；号令整肃，兵不为暴，民皆安堵。久之，外援既绝，节度副使王彦温踰城出降，城上卒多从之，不可遏。鄩遣人从容语彦温曰：〔从，千容翻。语，牛倨翻。〕「军士非素遗者，勿多与之俱。」又遣人徇于城上曰：「军士非素遣从副使而敢擅往者，族之！」士卒皆惶惑不敢出。敌人果疑彦温，斩之城下，由是众心益固。及王师范力屈，〔谓屡为汴兵所败也。〕从周以祸福谕之，鄩曰：「受王公命守此城，一旦见王公失势，不俟其命而降，非所以事上也。」及师范使者至，〔王师范所遣语鄩使降者也。〕丁丑，始出降。〔考异曰：梁实录：「四年，正月，辛丑，刘鄩自兖州来降。」旧纪：「十一月，鄩以兖州降。」实录：「十一月，鄩降。」薛居正五代史梁纪：「十一月丁酉，鄩降。」鄩传曰：「天复三年十一月，师范告降，且先差鄩领兵入兖州，请释其罪，亦以告鄩；鄩即出城听命。」新纪：「十月丁丑，刘鄩以兖州叛附于朱全忠。」按青、兖相距不远，师范之降，亦以告鄩，岂有自戊午至丁酉四十日师范使者始至兖州邪！十月丁丑，日差近；今从新纪。〕

     从周为具赍装，送鄩诣大梁。鄩曰：「降将未受梁王宽释之命，安敢乘马衣裘乎！」〔为，于伪翻。衣，于既翻。〕乃素服乘驴至大梁。〔素服，囚服也。渠帅俘虏，载以驴。〕全忠赐之冠带，辞；请囚服入见，不许。全忠慰劳，饮之酒，辞以量小。〔劳，力到翻。饮，于禁翻。量，音亮。饮酒之多少各有量。〕全忠曰：「取兖州，量何大邪！」以为元从都押牙。〔从，才用翻。〕是时四镇将吏皆功臣、旧人，〔朱全忠迎车驾于凤翔，诸将皆赐迎銮果毅功臣。旧人，与全忠出入于行间最久者。〕鄩一旦以降将居其上，诸将具军礼拜于廷，鄩坐受自如，全忠益奇之；〔刘鄩自降将擢为四镇牙前右职，而居之若固有之，自知其才之足以当之也，全忠以此益奇之。〕未几，表为保大留后。〔几，居岂翻。保大军鄜州，以捍李茂贞。〕

     葛从周久病，全忠以康怀英为泰宁节度使代之。〔「怀英」，当作「怀贞」。〕

     宿〔【章：十二行本「宿」上有「辛巳」二字；乙十一行本同；孔本同；张校同。】〕卫都指挥使朱友伦与客击球于左军，坠马而卒。〔考异曰：编遗录：「丁亥，赵廷隐自长安驰来告，今月十四日，朱友伦坠马而卒。」十四日，则庚辰也。后唐纪年录、薛居正五代史、昭宗实录皆云辛巳，今从之。〕全忠悲怒，疑崔胤故为之，〔有为为之谓之故。〕凡与同戏者十余人尽杀之，遣其兄子友谅代典宿卫。

     山南东道节度使赵匡凝遣兵袭荆南，朗人弃城走，〔朗人，雷彦威之兵。成汭既死，荆南无帅，朗人遂守之。〕匡凝表其弟匡明为荆南留后。时天子微弱，诸道贡赋多不上供，惟匡明兄弟委输不绝。〔唐二税，有上供以输京师。供，居用翻。输，舂遇翻。〕

     凤翔、颁州屡出兵近京畿，〔凤翔，李茂贞；邠，李继徽。近，其靳翻。〕朱全忠疑其复有劫迁之谋，〔复，扶又翻。〕十一月，发骑兵屯河中。

     十一月，乙亥，田頵帅死士数百出战，〔帅，读曰率。〕台蒙阳退以示弱。頵兵谕濠而鬬，蒙急击之；頵不胜，还走城，〔走，音奏。〕桥陷坠马，斩之。其众犹战，以頵首示之，乃溃，蒙遂克宣州。〔景福元年，田頵镇宣州，至是而亡。〕

     初，行密与頵同闾里，少相善，约为兄弟，〔少，诗照翻。〕及頵首至广陵，行密视之泣下；赦其母殷氏，行密与诸子皆以子孙礼事之。〔行密以通家诸子礼事殷氏，其子以诸孙礼事之。史言行密虽以法裁部曲，而有恩于故旧。〕

     行密以李神福为宁国节度使；〔欲以代田頵。〕神福以杜洪未平，固让不拜。宣州长史〔【章：十二行本「史」下有「合肥」二字；乙十一行本同；孔本同；张校同；退斋校同。】〕骆知祥善治金谷，〔治，直之翻。〕观察牙推沈文昌为文精敏，尝为頵草檄骂行密，〔尝为，于伪翻。〕行密以知祥为淮南支计官，〔支计官，盖唐世节度支度判官之属，唐末藩镇变其名称耳。〕文昌为节度牙推。〔唐制，节度观牙推在巡官之下，幕府右职也。〕文昌，湖州人也。

     初，頵每战不胜，辄欲杀钱传瓘，其母及宣州都虞候郭师从常保护之。师从，合肥人，頵之妇弟也。頵败，传瓘归杭州，〔钱传瓘质于田頵见上卷上年。〕钱镠以师从为镇东都虞候。

     辛巳，以礼部尚书独孤损为兵部侍郎、同平章事。损，及之从曾孙也。〔独孙及见二百二十三卷代宗永泰元年。从，才用翻。〕中书侍郎兼户部尚书、同平章事裴贽罢为左仆射。

     左仆射致仕张浚居长水，王师范之举兵，浚豫其谋。〔事见上卷上年。〕朱全忠将谋篡夺，恐浚扇动藩镇，讽张全义使图之。丙申，全义遣牙将杨麟将兵诈为劫盗，围其墅而杀之。〔张浚之死，夷考本末，过于白马朝士远矣。墅，承与翻。〕永宁县吏叶彦素为浚所厚，知麟将至，密告浚子格曰：「相公祸不可免，郎君宜自为谋。」浚谓格曰：「汝留则俱死，去则遗种。」〔种，章勇翻。〕格哭拜而去，叶彦帅义士三十人送之渡汉而还，〔帅，读曰率。还，从宣翻，又如字。〕格遂自荆南入蜀。〔张格入蜀，而亡王氏者格也。〕

     卢龙节度使刘仁恭习知契丹情伪，常选将练兵，乘秋深入，踰摘星岭击之，契丹畏之。每霜降，仁恭辄遣人焚塞下野草，契丹马多饥死，常以良马赂仁恭买牧地。〔北荒寒早，至秋，草先枯死。近塞差暖，霜降草犹未尽衰，故契丹南并塞放牧；焚其野草，则马无所食而饥死。契，欺讫翻。〕契丹王〔【章：十二行本「王」下有「邪律」二字；乙十一行本。】〕阿保机遣其妻兄阿〔【章：十二行本「阿」上有「述律」二字；乙十一行本同；退斋校同；孔本「述律」二字在「阿」字下。】〕揼将万骑寇渝关，〔契丹阿保机始此。宋白曰：平州东北至榆关守捉一百九十里。渝，汉书音义音喻，今读如榆。〕仁恭遣其子守光戍平州，守光伪与之和，设幄犒飨于城外，〔犒，苦到翻。〕酒酣，伏兵执之以入。虏众大哭，契丹以重赂请于仁恭，然后归之。〔考异曰：薛居正五代史及庄宗列传皆云：「光启中，守光禽舍利王子，其王钦德以重赂赎之。」按是时仁恭犹未得幽州也。今从薛史萧翰传及王皞唐余录。〕

     初，崔胤假朱全忠兵力以诛宦官，〔事始二百六十二卷天复元年，终上卷三年。〕全忠既破李茂贞，并吞关中，威震天下，遂有篡夺之志。胤惧，与全忠外虽亲，私心渐异，乃谓全忠曰：「长安密迩茂贞，不可不为守御之备。六军十二卫，但有空名，请召募以实之，使公无西顾之忧。」全忠知其意，曲从之，阴使麾下壮士应募以察其变。胤不之知，与郑元规等缮治兵仗，日夜不息。及朱友论死，〔募兵见上五月；朱友伦死见上十月。治，直之翻。〕全忠益疑胤，且欲迁天子都洛，恐胤立异。〔恐其立异论以沮迁洛之计。〕

     天佑元年〔（甲子、九○四）是年四月，方改元。〕

     春，正月，全忠密表司徒兼侍中、判六军十二卫事、充盐铁转运使、判度支崔胤专权乱国，离间君臣，〔间，古苋翻。〕并其党刑部尚书兼京兆尹．六军诸卫副使郑元规、威远军使陈班等，皆请诛之。乙巳，诏责授胤太子少傅、分司，贬元规循州司户，班凑州司户。〔时无凑州，「凑」当作「溱」。〕丙午，下诏罪状胤等；以裴枢判左三军事、充监铁转运使，独孤损判右三军事、兼判度支；胤所募兵并纵遣之。以兵部尚书崔远为中书侍郎，翰林学士、左拾遗柳璨为右谏议大夫，并同平章事。〔考异曰：旧传：「崔胤得罪前一日，召璨入内殿草制敕。胤死之日，既夕，璨自内出，前驱传呼『相公来』；人未见制敕，莫测所以。」新传曰：「崔胤死，昭宗密许璨相，外无知者。日暮，自禁中出，传呼宰相，人大惊。」按胤未死，璨已除平章事；新、旧传云胤死后，误也。〕璨，公绰之从孙也。〔自元和以来，柳氏以清正文雅，世济其美，至柳璨而隤其家声，所谓「九世卿族一举而灭之」，柳玭之家训为空言矣。从，才用翻。〕戊申，朱全忠密令宿卫都指挥使朱友谅以兵围崔胤第，杀胤及郑元规、陈班并胤所亲厚者数人。〔崔胤有误国之罪，无负国之心。考异曰：旧传：「全忠攻凤翔，胤寓居华州，为全忠画图王之策。」又曰：「天子还宫，全忠东归，胤以事权在己，虑全忠急于篡代，乃与郑元规谋招致兵甲，以扞茂贞为辞。全忠知其意，从之，令汴州军人入关应募者数百人。及友伦死，全忠怒，遣其子宿卫军使友谅诛胤，而应募者突然而出。」唐太祖纪年录曰：「及事权既大，知朱温怀篡夺之志，虑一朝祸发，与国俱亡，因图自安之计，与朱温外貌相厚，私心渐异；与元规密为计划，倍招兵数，缮治铠甲，朝夕不止。朱温察之，乃阴令部下骁果数千，绐为散卒，于京师应募。胤每日教阅弓弩，梁卒伪示怯懦，或倒弓背矢，有若不能，胤莫之识。俄而朱友论打球坠死，温愈不悦。又闻胤欲挟天子出幸荆襄，温乃抗言：『胤将交乱天下，倾覆朝廷，宜急诛之，无令事发。』天子将罢胤知政事，贬太子宾客，郑元规循州司户。事未行，温子友谅引兵攻胤，诘旦，擒之，又攻郑元规于京府，擒之，崔、郑俱献首岐下。」实录：「胤重世宰相，而志灭唐祚。」按崔胤阴狡险躁，其罪固多；然本召全忠，欲假其兵力以除宦官耳。宦官既诛，全忠兵势益强，遂有篡夺之心。胤复欲以谲诈并图全忠，故全忠觉而杀之。若云唐室因胤而亡则可矣；旧传云「胤为全忠画图王之策」，实录云「胤志灭唐祚」，死未必然也。胤仕唐已为上相，灭唐立梁，于己何益！假令胤实有此志，则惟患全忠篡代之不速，何故复谋拒之！此所谓天下之恶皆归焉者也。纪年录序朱、崔之情，近得其实，今从之；然纪年录云传首岐下，误也。又，全忠之去长安也，留步骑万人，何患无兵，何必更令汴卒应募！若在训练之际突出擒胤，犹须此卒，胤既贬官家居，一夫可制，安用此计邪！盖全忠以胤募兵既多，或能图己，故使汴卒应募，察其动静以坏其谋，非藉此兵以诛乱也。人始不知，及诛胤之际皆突出，人方知是汴卒耳。〕

     初，上在华州，〔干宁三、四年，上在华州，事见二百六十卷、二百六十一卷。〕朱全忠屡表请上迁都洛阳，〔发此机者，则崔胤之罪也。〕上虽不许，全忠常令东都留守佑国军节度使张全义缮修宫室。

     全忠之克邠州也，质静难军节度使杨崇本妻子于河中。〔事见二百六十二卷天复元年。质，音致。难，乃旦翻。〕崇本妻美，全忠私焉，既而归之。崇本怒，使谓李茂贞曰：「唐室将灭，父何忍坐视之乎！」〔李茂贞养崇本为子，更姓名曰李继徽，故呼之为父。〕遂相与连兵侵逼京畿，复姓名为李继徽。〔杨崇本复本姓名，见二百六十二卷天复元年。〕

     己酉，全忠引兵屯河中。丁巳，上御延喜楼，朱全忠遣牙将寇彦卿奉表，称邠、岐兵逼畿甸，请上迁都洛阳；及下楼，裴枢已得全忠移书，促百官东行。〔裴枢为首相，且朱全忠所荐也，故使之促百官；以此观之，谓非朋附全忠可乎！〕戊午，驱徙士民，号哭满路，〔号，户刀翻。〕骂曰：「贼臣崔胤召朱温来倾覆社稷，使我曹流离此！」〔归罪于天复元年胤召朱全忠诛宦官，其祸遂至此，胤不得不任其责也。〕老幼襁属，月余不绝。〔襁，举两翻，钱贯也。属，之欲翻。言老幼相随而东，若襁之贯钱，相属不绝也。〕

     壬戌，车驾发长安，全忠以其将张廷范为御营使，〔时以天子东迁，扈卫兵士为御营，置使以提举一行事务。御营使之官始此。〕毁长安宫室百司及民间庐舍，取其材，浮渭沿河而下，长安自此遂丘墟矣。

     全忠发河南、北诸镇丁匠数万，〔时河南、北诸镇皆附于朱全忠，发丁匠必不及镇、定、幽、沧四镇。〕令张全义治东都宫室，〔治，直之翻。〕江、浙、湖、岭诸镇附全忠者，皆输货财以助之。〔江则鄂岳杜洪，洪州锺传，浙则钱镠，湖则潭州马殷，澧州雷彦威，岭则广州刘隐，皆附全忠者也。〕

     甲子，车驾至华州，民夹道呼万岁，上泣谓曰：「勿呼万岁，朕不复为汝主矣！」馆于兴德宫，〔复，扶又翻。馆，古玩翻。光化元年，上将自华州还长安，以华州为兴德府，以所居府署为兴德宫。〕谓侍臣曰：「鄙语云：『纥干山头冻杀雀，何不飞去生处乐。』〔乐，音洛。〕朕今漂泊，不知竟落何所！」因泣下沾襟，左右莫能仰视。

     二月，乙亥，车驾至陕，〔陕，失冉翻。考异曰：梁实录：「丁巳，诏以今月二十二日，先遣士庶出京，朕将翌日命驾。壬戌，襄宗发自秦、雍；甲子，暨华州。二月，丁卯，上至河中。乙亥，天子驻跸陕郡，翌日，上来觐于行在。」编遗录：「正月，丁酉，上闻阙下人心不遑，遂往河中以审都邑动静。己酉，离梁园，行至汜水，闻崔胤死。是时皆言崔胤已下潜谏帝，不令东迁雒阳，又密与岐、凤交通，及斯祸也。洎上至蒲津，帝谋东幸，决取二十一日属车离长安。是日丁巳，玉銮东指；癸亥，到甘棠。二月乙亥，上离河中；丁丑，到陕郊；戊寅，朝。上欲躬往洛下催促百工，壬辰朝辞，朝日东迈。」唐太祖纪年录，丁巳下诏，与梁实录同。又曰：「壬戌，昭宗发长安，迁幸洛阳，丁卯，车驾次华州，乙亥，驻跸陕州。丙子，朱温自汴州迎觐，见已先发，自此人使相望于路，请驾早行幸洛阳。」旧纪：「正月己酉，全忠帅师屯河中，遣牙将寇彦卿奉表请车驾迁都洛阳。丁巳，车驾发京师；癸亥，次陕州，全忠迎谒于路。二月丙寅朔。乙亥，全忠辞赴洛阳，亲督工作。」薛居正五代史梁纪：「正月，辛酉，帝发自大梁，西赴河中，京师闻之，为之震惧。」唐年补录：「丁巳，帝御延喜楼，全忠迎扈表至。及还宫，至暮，全忠已移书宰臣裴枢促百官东行，是日下诏。」与梁实录同。「寻以张廷范为御营使，便毁拆宫室，沿河而下；仍起豪民从行，贫者亦继焉。车驾以其月二十三日己未至华州。二月，丙寅，车驾驻陕郊。」又曰：「三月三日戊辰，车驾离华下。其差舛如此。实录：「丁巳，全忠遣牙将寇彦卿奉表言：『虑邠、岐兵士侵迫，请车驾迁都洛阳，』乃下诏。」与梁实录同。「二月丙寅朔。丁卯，次华州，时朱全忠屯河中。乙亥，驻陕州。丙子，全忠来朝。又赐王建绢诏云：『正月二十日，朕登楼。二十二日，东军兵士拥胁朕东去。』新纪：「正月戊午，全忠迁唐都于洛阳。二月戊寅，次陕州，朱全忠来朝。」按梁实录、唐纪年录、唐年补录、唐实录所载诏书，皆云「二十二日遣士庶出京，朕翌日命驾」，而诸书月日各不同，莫有与此诏相应者。编遗，汴人所录，比唐纪年宜得其实，而正月二十一日丁巳，全忠请迁都表始至长安。车驾当日岂能便发长安！去陕犹八程，而癸亥已到甘棠，首尾七日，太似遽。实录全用纪年录，正月二十六日始离长安，二月二日至华州，驻留数日，故同以十日至陕，差似相近。今从之。〕以东都宫至未成，驻留于陕。丙子，全忠自河中来朝，上延全忠入寝室见何后，后泣曰：「自今大家夫妇委身全忠矣！」

     甲申，立皇子祯为端王，祈为丰王，福为和王，禧为登王，佑为嘉王。

     上遣间使以御札告难于王建，〔间，古苋翻。使，疏吏翻；下同。难，乃旦翻。〕建以邛州刺史王宗祜为北路行营指挥使，〔邛，渠容翻。〕将兵会凤翔兵迎车驾，至兴平，遇汴兵，不得进而还。建始自用墨制除官，云「俟车驾还长安表闻。」〔杨行密以便宜除官，犹曰以李俨将命为据，至王建则自为之矣。〕

     三月，丁未，以朱全忠兼判左、右神策及六军诸卫事。〔崔胤既诛，朱全忠遂专总禁卫；其实布分私人于天子左右，而驾言判其事耳。〕癸丑，全忠置酒私第，〔朱全忠奔走兵间，得陕州，何暇建私第！其实以到陕州所即安之地即为私第耳。〕邀上临幸。〔天王狩于河阳，晋文公以诸侯见也。仲尼曰：「以臣召君，不可以训。」安有置酒私第邀人主临之者乎！〕乙卯，全忠辞上，先赴洛阳督修宫室。上与之宴群臣，既罢，上独留全忠及忠武节度使韩建饮，皇后出，自捧玉飜以饮全忠，〔以饮，于禁翻。〕晋国夫人可证附上耳语。建蹑全忠足，〔蹑，尼辄翻。〕全忠以为图己，不饮，阳醉而出。全忠奏以长安为佑国军，〔光启三年，置佑国军节度于洛阳。今迁都洛阳，故徙佑国军于长安。考异曰：按河南府先已为佑国军，今京兆府乃与同名者。盖车驾既在河南，则无用军额，故移其名于京兆耳。天佑二年，郑賨犹为西京留守判官。然则虽立军额，京名尚在耳。〕以韩建为佑国节度使，以郑州刺史刘知俊为匡国节度使。

     丁巳，上复遣间使以绢诏告急于王建、杨行密、李克用等，令纠帅藩镇以图匡复，〔上复，扶又翻。帅，读曰率。考异曰：续宝运录：「天复四年，三月二十二日丑时，襄宗在陕府行营，密遣绢诏告晋、楚、蜀，末云，『三月二十三日。』四月二十七日赉到西川，颁示管内州县。」实录，此月绢诏在四月。据十国纪年，杨行密三月、王建四月得诏。与宝运录略相应。今移置此月。〕曰：「朕至洛阳，则为所幽闭，诏敕皆出其手，朕意不复得通矣！」〔昭宗绢诏，当时居方面者未必动心，而读其书者往往掩卷。〕

     杨行密遣钱传褄及其妇并顾全武归钱塘。〔钱传褄为质于杨行密，见上卷天复二年。〕

     以淮南行军司马李神福为鄂岳招讨使，复将兵击杜洪。〔田頵已平，故复遣李神福击杜洪。〕朱全忠遣使诣行密，请舍鄂岳，复修旧好。行密报曰：「俟天子还长安，然后罢兵修好。」〔杨行密之心在广土，朱全忠之心在篡唐。全忠力不能救杜洪，故是有言。行密之报，假天讨以折其辞，其所志不在此也。好，呼到翻。〕

     夏，四月，辛巳，朱全忠奏洛阳宫室已成，请车驾早发，表章相继。上屡遣宫人谕以皇后新产，未任进路，〔任，音壬，堪也。〕请俟十月东行。全忠疑上徘徊俟变，〔疑上徘徊以待诸道勤王之师。〕怒甚，谓牙将寇彦卿曰：「汝速至陕，即日促官家发来！」〔以臣迎君，此何等语！华督有无君之心而后动于恶，君子于其攻孔氏之时始知之。若朱全忠之心，征于色，发于声，为有君乎，为无君乎！又按西汉群臣谓天子为「县官」，东汉以来谓为「国家」，唐时宫中率呼天子为「宅家」。又群小呼之为「官家」。或曰：其义盖取五帝官天下，三王家天下。〕闰月，丁酉，车驾发陕；壬寅，全忠逆于新安。〔九域志：新安县在洛阳西七十里。〕上之在陕也，司天监奏：「星气有变，期在今秋，不利东行。」〔此椒殿弒逆之征也。天之垂象示戒，岂不昭昭也哉！〕故上欲以十月幸洛。至是，全忠令医官许昭远告医官使阎佑之、司天监王墀、内都知韦周、晋国夫人可证等谋害元帅，悉收杀之。〔唐末置医官使以主医官。内都知，盛唐知内侍省之职事也。至宋，沿唐之制，有内侍省左．右班都都知、左．右班都知、副都知。阎佑之、王墀之死，以言星气也；韦周、可证之死，以附耳语也。元帅，朱全忠。〕

     癸卯，上憩于谷水。〔谷水，在洛城西。憩，音去例翻。〕自崔胤之死，六军散亡俱尽，所余击球供奉、内园小儿共二百余人，从上而东。〔考异曰：后唐纪年录云五百人；实录据之。今从旧纪、薛史。〕全忠犹忌之，为设食于幄，尽缢杀之。〔为，于伪翻。缢，一计翻，又于赐翻。〕豫选二百余人大小相类者，衣其衣服，〔衣其，于既翻。〕代之侍卫。上初不觉，累日乃寤。自是上之左右职掌使令〔令，音零。〕皆全忠之人矣。

     甲辰，车驾发谷水，入宫，御正殿，受朝贺，〔时以贞观殿为正殿，崇勋殿为入合。朝，直遥翻。〕乙巳，御光政门，〔时迁洛之后，易宫门名，改长乐门为光政门。〕赦天下，改元。〔改元天佑。〕更命陕州曰兴唐府。〔更，工衡翻。〕诏讨李茂贞、杨崇本。

     戊申，敕内诸司惟留宣徽等九使〔时惟留宣徽两院、小马坊、丰德库、御厨、客省、合门、飞龙、庄宅九使。〕外，余皆停废，仍不以内夫人充使。〔考异曰：编遗录曰：「戊申，銮舆初到洛都，经费甚广；况国用未丰，庶事草创，因删略闲赜司局，今后除留宣徽等九使外，余并停废，仍不差内中夫人充使。」盖初诛宦官后，内诸司使皆以内夫人领之，至此始用外人也。而实录改充使为宣事，误也。按宦官既诛，以内夫人宣传诏命及充内诸司使。夫既宣传诏命，则实录云宣事，亦未为误。但天佑三年，方罢宫人宣传诏命，故以实录为误。〕以蒋玄晖为宣徽南院使兼枢密使，王殷为宣徽北院使兼皇城使，张廷范为金吾将军、充街使，以韦震为河南尹兼六军诸卫副使，又征武宁留后朱友恭为左龙武统军，保大节度使氏叔琮为右龙武统军，典宿卫，皆全忠之腹心也。

     癸丑，以张全义为天平节度使。

     乙卯，以全忠为护国、宣武、宣义、忠武四镇节度使。〔朱全忠先为宣武、天平、宣义、护国四镇节度使；以张全义有积年葺理洛阳之功，今洛阳建都，不为节镇，故以天平授全义，而己兼忠武为四镇。〕

     镇海、镇东节度使越王钱镠求封吴越王；朝廷不许。朱全忠为之言于执政，乃更封吴王。〔天复元年，钱镠封越王。为，于伪翻。更，工衡翻。〕

     更命魏博曰天雄军。〔代宗以魏博为天雄军以宠田承嗣；至德宗时，田悦逆命，后复归顺，命为魏博节度使。今复旧天雄军号。〕癸亥，进天雄节度使长沙郡王罗绍威爵邺王。

