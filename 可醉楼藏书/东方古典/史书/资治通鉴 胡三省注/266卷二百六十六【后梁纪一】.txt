卷第二百六十六【后梁纪一】起强圉单阏（丁卯），尽着雍执徐（戊辰）七月，凡一年有奇。

     〔朱氏本砀山人。砀山，战国时属地。太祖以宣武节度使创业，宣武军治汴州，古大梁也；寖益强盛，进封梁王，国遂号曰梁。通鉴以前纪已有萧梁，故称曰后梁。〕

     太祖神武元圣孝皇帝上〔姓朱氏，名温，宋州砀山午沟里人。背黄巢归唐，赐名全忠。即位，改名晃。〕

     开平元年〔（丁卯、九〇七）是年四月即位，始改元。〕

     春，正月，辛巳，梁王休兵于贝州。〔自沧州，还休兵贝州，且因魏博粮饷也。〕

     淮南节度使兼侍中、东面诸道行营都统弘农邵王杨渥既得江西，〔谓并锺匡时也。事见上卷天佑三年。〕骄侈益甚，谓节度判官周隐曰：「君卖人国家，何面复相见！」遂杀之。〔以隐言其不克负荷，欲属国于刘威也。事见上卷天佑二年。复，扶又翻。〕由是将佐皆不自安。既逐王茂章，又杀周隐，宜余人之不自安也。〕

     黑云都指挥使吕师周与副指挥使綦章将兵屯上高，〔上高在洪州高安县界，宋置上高县，属筠州，在州西南九十五里。宋白曰：上高县本高安县之上镇，以地形高上，故曰上高。南唐升元中立上高场，保大十年升为县。〕师周与湖南战，屡有功，渥忌之。师周惧，谋于綦章曰：「马公宽厚，〔谓马殷也。〕吾欲逃死焉，可乎﹖」章曰：「兹事君自图之，吾舌可断，不敢泄！」〔断，都管翻。〕师周遂奔湖南，章纵其孥使逸去。〔路振九国志：吕师周父珂以勇敢事杨行密，累有功，拜黑云都指挥使。珂卒，师周代之，自言「三代将家不可保富贵」，每恣为杯的，醉必起舞，或击节狂歌，慷慨泣下。行密闻而疑之，密使人侦其动静。师周不自安，乃谋于綦章而奔湖南。据此则为渥所疑，非行密也。孥，音奴，子也。〕师周，扬州人也。

     渥居丧，〔居其父行密之丧也。〕昼夜酣饮〔酣，户甘翻，乐饮也，湛嗜也，应劭曰：洽也，张晏曰：中酒也。〕作乐〔句断。〕然十围之烛以击球，一烛费钱数万。或单骑出游，从者奔走道路，不知所之。〔从，才用翻。之，往也。〕左、右牙指挥使张颢、徐温泣谏，〔蜀注曰：牙者，旗名，执牙者因以名之。分左、右队，故称左、右牙。余谓牙兵以卫府牙。〕浔怒曰：「汝谓我不才，何杀我自为之！」二人惧。渥选壮士，号「东院马军」，广署亲信为将吏；所署者恃势骄横，〔横，户孟翻。〕陵蔑勋旧。颢、温潜谋作乱。渥父行密之世，有亲军数千营于牙城之内，〔蜀注曰：古者军行有牙，尊者所在。后人因以所治为衙，曰牙城，即衙城也。〕渥迁出于外，以其地为射场，颢、温由是无所惮。〔史言杨渥自去其爪牙。〕

     渥之镇宣州也，〔天佑元年，杨渥镇宜州，二年召为嗣。〕命指挥使朱思勍、范思从陈璠将亲兵三千；〔勍，渠京翻。璠，音番。〕及嗣位，召归广陵。颢、温使三将从秦裴击江西，因戍洪州，诬以谋叛，命别将陈佑往诛之。〔史言张颢、徐温又翦去渥之爪牙。〕佑间道兼行，〔间，古苋翻。〕六日至洪州，微服怀短兵径入秦裴帐中．裴大惊，佑告之故，〔告之以所以径入之故。〕乃召思勍等饮酒，佑数思勍等罪，〔数，所具翻；下因子同；俗从所主翻。〕执而斩之。渥闻三将死，益忌颢、温，欲诛之。丙戍，渥晨视事，颢、温帅牙兵二百，露刃直入庭中，〔帅，读曰率。〕渥曰：「尔困欲杀我邪﹖」对曰：「非敢然也，欲诛王左右乱政者耳！」因子渥亲信十余人之罪，曳下，以铁檛击杀之〔檛，侧瓜翻。考异曰：欧阳史：「四年正月，渥视事，陈璠等侍侧。温、颢攡牙兵入，拽璠等下，斩之。渥不能止，由是失政。」按璠等已死于宣州。今从十国纪年。按通鉴本文，「宣州」当作「洪州」。〕谓之「兵谏」。〔左传：鬻拳强谏楚子，不从；临之以兵，惧而从之，遂自刖也。张颢、徐温以兵谏自文，鬻拳之罪人也。〕诸将不与之同者，颢、温稍以法诛之，于是军政悉归二人，渥不能制。〔为颢、温弒渥张本。〕

     初，梁王以河北诸镇皆服，唯幽、沧未下，故大举伐之，欲以坚诸镇之心。既而潞州内叛，王烧营而还，〔事见上卷天佑三年。还，从宣翻，又如字。〕威望大沮。〔沮，在吕翻。〕死中外因此离心，欲速受禅以镇之。丁亥，王入馆于魏，〔馆，古玩翻。〕有疾，卧府中；〔【章：十二行本「中」下有「魏博节度使」五字；乙十一行本同；孔本同。】〕罗绍威死王袭之，入见王曰：「今四方称兵为王患者，皆以，翼戴唐室为名，王不如早灭唐以绝人望。」王虽不许而心德之，乃亟归。〔丞，纪力翻。〕壬寅，至大梁。

     甲辰，唐昭宣帝遣御史大夫薜贻矩至大梁劳王，〔劳，力到翻。〕贻矩諘以臣礼见，〔见，贤遍翻。〕王揖之升阶，贻矩曰：「殿下功德在人，三灵改卜，〔三灵，天、地、人之灵也。言天、地、人之心皆已去唐室，改卜君而命之。〔皇帝方行舜、禹之事，臣穴敢违！」乃北面拜舞于庭。王侧身避之。贻矩还，言于帝曰：「元帅有受禅之意矣！」帝乃下诏，〔帝，皆谓唐昭宣帝。元帅，谓梁王。〕以二月禅位于梁。又遣宰相以书谕王；王辞。

     河东兵犹屯长子，欲窥泽州。〔九域志：长子，西南至泽州一百四十里。〕王命保平节度使康怀贞悉发京兆、同华之兵屯晋州以备之。〔宋太宗皇帝太平兴国元年始改保义军为保平军，避藩邸旧名也。此因史臣避庙讳而书之。然观令康怀贞发京兆、同华兵屯晋州，则恐自鄜州而东发两镇兵屯晋州。盖怀贞若自邢州发京兆、同华兵，道里隔涉，邢州与潞州相近，亦当备河东兵之来，无缘使怀贞离邢州而屯晋州。窃谓「保平」亦当作「保大」。据欧史怀英传亦书「保义」，盖以美原之捷方除保义节。朱全忠急于篡唐，未暇举兵攻潞州，自备而已，故潞州益得以严备。〕

     二月，唐大臣共奏请昭宣帝逊位。壬子，诏宰相帅百官诣元帅府劝进；〔梁王建元帅府于大梁。相帅，读曰率。〕王遣使郄之。于是朝臣、藩镇乃至湖南、岭南上笺劝进者相继。〔朝，直遥翻。上，时掌翻。〕

     三月，癸未，王以亳州刺史李思安为北路行军都统，将兵击幽州。〔击刘仁恭也。〕

     庚寅，唐昭宣帝诏薜贻矩再诣大梁谕禅位之意，又诏礼部尚书苏循赍百官笺诣大梁。

     镇海、镇东节度使吴王钱镠遣其子传褄、传瓘讨卢佶于温州。〔褄，力小翻，又力吊翻。，佶吉翻。〕

     甲辰，唐昭宣帝降御札禅位于梁。〔考异曰：实录、薜居正五代史、唐余录皆云四月，唐帝御札敕宰臣张文蔚等备法驾奉迎梁朝，而无日。五代通录云四月丁未。丁未，四月一日也。旧唐书云三月甲辰。甲辰，三月二十七日也。唐年补录：三月二十七日甲子降此御札，四月戊辰朱全忠即位。尤为差误。按此年三月戊寅朔，四月丁未朔。今从旧唐书。〕以摄中书令张文蔚为册礼使，礼部尚书苏循副之；〔册礼使，奉传禅册宝，押金吾使卫、太常卤蒪等。〕摄侍中杨涉为押传国宝使，〔唐有传国八宝。武后恶玺字，改为宝，其受命传国八宝并改雕宝字。〕翰林学士张策副之；御史大夫薜贻矩为押金宝使，〔唐六典曰：天子八宝，其用以玉，其封以泥。皇后及太子之信曰宝，其用以金。〕尚书左丞赵光逄副之；帅百官备法驾诣大梁。〔唐六典：大驾备五辂，五辂皆有副车；又有指南车、记里鼓车、白鹭车、鸶旗车、辟恶车、皮轩车、耕根车、安车、四望车、羊车、黄钺车、豹尾车，属车一十有二。若法驾则减五副辂，白鹭、辟恶、安车、四望车，四分属车之一。帅，读曰率。〕

     杨涉子宜史馆凝式〔贞观三年，置史馆于门下省，以他官兼领，或卑位有才者亦以直馆称，以宰相麘修撰。天宝后，怹官兼史职者曰史馆修撰，初入为直馆。元和元年，宰臣裴垍建议，登朝领史职者为修撰，以官高人判馆事，未登朝者为直馆。〕言于涉曰：「大人为唐宰相，而国家至此，不可谓之无过。况手持天子玺绶与人，虽保富贵，柰千载何！盍辞之！」〔玺，斯氏翻。缓，音受。载，子亥翻。考异曰：陶岳五代史补曰：「凝式恐事泄，即日佯狂，时谓之『风子』。」按周世宗实录凝式本传，仕梁未尝有疾；唐同光初知制诰，始以心疾罢。明宗时及清泰帝末，俱以心恙罢官。天福初致仕在洛，有「风子」之号。非梁初佯狂也。今不取。〕涉大骇曰：「汝灭吾族！」神色为之不宁者数日。〔杨涉之相也，知必为凝式之累；今乃骇凝式之言，何邪﹖为，于伪翻。〕

     策，敦煌人。〔敦，徒门翻。〕光逄，隐之子也。〔赵隐见二百五十二卷懿宗咸通之十三年。〕

     卢龙节度使刘仁恭，骄侈贪暴，常虑幽州城不固，筑馆于大安山，〔薜史：幽州西有名山曰大安山。〕曰：「此山四面悬绝，可以少制众。」其楝宇壮丽，拟于帝者。选美女实其中。与方士炼丹药，求不死。悉敛境内钱，瘗于山颠；令民间用菫泥为钱。〔瘗，于计翻。菫，几隐翻。菫泥，黏土也。〕又禁江南茶商无得入境，自采山中草木为茶，鬻之。

     仁恭有爱妾罗氏，其子守光通焉。仁恭杖守光而斥之，不以为子数。〔不齿之于诸子之列。〕李思安引兵入其境，所过焚荡无余。夏，四月，己酉，直抵幽州城下。仁恭犹在大安山，城中无备，几至不守。〔几，居依翻。〕守光自外引兵入，登城拒守；又出兵与思安战，思安败退。守光遂自称节度使，令部将李小喜、元行钦将兵攻大安山。仁恭遣兵拒战，为小喜所败。〔败，补迈翻。〕虏仁恭以归，囚于别室。仁恭将佐及左右，凡守光素所恶者皆杀之。〔恶，乌路翻。〕

     银胡踺都指挥使王思同帅部兵三千，〔踺，卢谷翻。胡踺，箭室也。帅，读曰率。〕山后八军巡检使李承约帅部兵二千〔卢龙以妫、檀、新、武四州为山后。〕奔河东；〔奔李克用。〕守光弟守奇奔契丹，未几，亦奔河东。〔几，居岂翻。为刘守奇引河东兵伐燕张本。〕河东节度使晋王克用以承约为匡霸指挥使，思同为飞腾指挥使。思同母，仁恭之女也。〔匡霸、飞腾，皆晋王所置军都之号。〕

     梁〔【章：十二行本「梁」上有「庚戍」二字；乙十一行本同；退斋校同。】〕王始御金祥殿，〔王溥五代会要：梁受禅都大梁，改正衙殿为崇元殿，东殿为玄德殿，内殿为金祥殿，万岁堂为万岁殿，门如殿名。薜史曰：梁自谓以金德王，又以福建上献鹦鹉，诸州相继上白乌、白兔洎白莲之合蒂者，以为金行应运之兆，故名殿曰金祥。〕受百官称臣，〔此梁所自置百官也。〕下书称教令，自称曰寡人。辛亥，令诸笺、表、簿、籍皆去唐年号，但称月、日。〔去，羌吕翻。〕丙辰，张文蔚等至大梁。

     卢售闻钱传褄等将至，将水军拒之于青澳。〔青澳在温州东北海中，俗谓之青澳门。由青澳门而进舟则入温州，其外则大洋也。澳，乌到翻。海之隈箧曰澳。〕钱传瓘曰：「售之精兵尽在于此，不可与战。」乃自安固舍舟，间道袭温州。〔安固，后汉之章安也。间，古苋翻。〕戊午，温州溃，擒售斩之。〔天佑二年，卢售陷温州，至是败亡。〕吴王镠以都监使吴璋为温州制置使，〔监，古衔翻。〕命传褄等移兵讨卢约于处州。

     壬戍，梁王更名晃。〔更，工衡翻。薜史曰：时将受禅，下教以本名二字异帝王之称，故改名。〕王兄全昱闻王将即帝位，谓王曰：「朱三，尔可作天子乎！」

     甲子，张文蔚、杨涉乘辂自上源驿从册宝，诸司各备仪卫卤簿前导，百官从其后，〔此唐之百官。从，才用翻。〕至金祥殿前陈之。王被衮冕，〔被，皮义翻。〕即皇帝位。张文蔚、苏循奉册升殿进读，杨涉、张策、薜贻矩、赵光逄以次奉宝升殿，读已，〔已者，毕也。〕降，帅百官舞蹈称贺。〔帅，读曰率。〕帝遂舆文蔚等宴于玄德殿。帝举酒曰：「朕辅政未久，此皆诸公推戴之力。」文蔚等惭惧，府伏不能对，独苏循、薜贻矩及刑部尚书张祎〔祎，许韦翻。〕盛称帝功德宜应天顺人。

     帝复与宗戚饮博于宫中，〔宗，同姓也；戚，异姓之亲也。复，扶又翻。〕酒酣，朱全昱忽以投琼击盆中迸散，〔鲍太博经曰：楚辞琨蔽象碁有六博。琨蔽，玉着也，各投六着，行六镧，故云六博。用十二镧，六镧白，六镧黑，所掷头谓之琼。琼有五采，刻为一画者谓之塞，刻为两画者谓之白，刻为三画者谓之黑。不刻者，五塞之间，谓之五塞。据欧史，此所谓投琼，即骰子也。迸，北孟翻。考异曰：王仁裕玉堂闲话曰：「骰子数匝，广王全昱忽驻不掷，顾而白梁祖，再呼『朱三』，梁祖动容。广王曰：『你爱他尔许大官职，久远家族得安否﹖』于是大怒，掷戏具于阶下，抵其盆而碎之，暗鸣鈪睚，数日不止。」今从王禹偁五代史阙文。〕睨帝曰：「朱三，汝本砀山一民也，从黄巢为盗，天子用汝为四镇节度使，〔梁王始兼四镇，见二百六十二卷唐昭宗天复元年。〕富贵极矣，柰何一旦灭唐家三百年社稷，〔唐武德元年受禅，岁在着雍摄提格，禅位于梁，岁在强圉单阙，享国二百九十年。〕自称帝王！行当族灭，奚以博为！」帝不怿而罢。

     乙丑，命有司告天地、宗庙、社稷。丁卯，遣使宣谕州、镇。〔皆言受禅于唐也。〕戊辰，大赦，〔考异曰：梁实录、编遣录、薜史、唐余录皆不云大赦；今从欧阳史。〕改元，〔改元开平。〕国号大梁。奉唐昭宣帝为济阴王，〔曹州济阴郡。济，子礼翻。〕皆如前代故事；唐中外旧臣官爵并如故。以汴州为开封府，命曰东都；以故东都为西都；癈故西京，以京兆府为大安府，置佑国军于大安府。〔唐以长安为西京，洛阳为东京。今梁都大梁，在洛阳之东，故以洛阳为西都，大梁为东都，而以长安为大安府。〕更名魏博曰天雄军。〔通鉴二百六十四卷昭宗天佑元年四月，已书「更命魏博曰天雄军」，盖亦出朱全忠之意，此复出也，但未知更军额的在何年。更，工衡翻。〕迁济阴王于曹州，栫之以棘，〔用左传语。栫，在甸翻，围也。〕使甲士守之。

     辛未，以武安节度使马殷为楚于。〔马殷不由郡王，径封国王，即位之初特恩也。〕

     以宣武掌书记、太府卿敬翔知崇政院事，〔梁崇政院即唐枢密院之职，后遂癈区密院入崇政院。〕似备顾问，参谋议，于禁中承上旨，宣于宰相而行之。宰相非进对时有所奏请及已受旨应复请者，皆具记事因崇政院以闻，得旨则复宣于宰相。翔为人沈深〔沈，持林翻。〕有智略，在幕府三十余年，〔僖宗光启间，敬翔入汴幕，至此时二十年，史误以「二十」为「三十」耳。〕军谋、民政，帝一以委以之。翔尽心勤劳，昼夜不寐，自言惟马上乃得休息。帝性暴戾难近，〔近，其靳翻。〕人莫能测，惟翔能识其意趣。或有所不可，翔未尝显言，但微示持疑；帝意已悟，多为之改易。〔为，于伪翻。〕禅代之际，翔谋居多。

     追尊皇高祖考、妣以来皆为帝、后；〔五代会要：梁以舜臣朱虎为始祖，四十二代至黯，追尊肃祖宣元皇帝，妃范氏谥宣僖皇后；黯子茂琳谥敬祖光献皇帝，妃杨氏谥孝皇后；茂琳子信谥宪祖昭武皇帝，妃刘氏谥昭懿皇后，信子诚。〕皇考诚为烈祖文穆皇帝，妣王氏为文惠皇后。

     初，帝为四镇节度使，凡仓库之籍，置建昌院以领之；至是，以养子宣武节度副使友文为开封尹、判院事，掌凡国之金榖。友文本康氏子也。

     乙亥，下制削夺李克用官爵。〔李克用称唐官，用唐年号，岂梁得而削夺之哉！史姑书梁之初政耳。〕是时惟河东、凤翔、淮南称「天佑」，西川称「天复」年号；〔天复四年，梁王劫唐昭宗迁洛，改元曰天佑。河东、西川黯劫天子迁都者梁也，天佑非唐号，不可称，乃称天复五年。是岁梁灭唐，河东称天佑四年，西；川仍称天复。〕余皆禀梁正朔，称臣奉贡。

     蜀王与弘农王移檄诸道，〔淮南杨渥爵弘农王。〕云欲与岐王、晋王会兵兴复唐室，卒无应者。〔卒，子恤翻。〕蜀王乃谋称帝，下教谕统内吏民；又遗晋王书云：〔还，唯季翻。〕「请各帝一方，俟朱温既平，乃访唐宗室立之，退归藩服。晋王复书不许，曰：「誓于此生靡敢失节。」〔史言李克用虽出于夷狄而终身为唐臣，亦天性之忠纯也。〕

     唐末之诛宦官也，讱书至河东，晋王匿监军张承业于斛律寺，斩罪人以应讱。〔见二百六十四卷唐昭宗天复三年。斛律寺，盖高齐建霸府于晋阳，斛律氏贵监时所立。〕至是，复以为监军，待之加厚，承业亦为之竭力。〔为，于伪翻。〕

     岐王治军甚宽，待士卒简易。〔治，直之翻。易，以鼓翻。〕有告部将符昭反者，岐王直诣其家，悉去左右，熟寝经宿而还；〔还，从宣翻。〕由是众心悦服；然御军无纪律。及闻唐亡，以兵羸地蹙，〔羸，伦为翻。〕不敢称帝，但开岐王府，置百官，名其所居为宫殿，妻称皇后，〔李茂贞自为岐王，而妻称皇后，妻之贵踰于其夫矣。卒伍之雄，乘时窃号，私立名字以相署置，岂可与之言礼乎哉！〕将吏上书称笺表，鞭、扇、号俴多拟帝者。〔鞭，鸣鞭；扇，雉尾扇也。唐制：天子视朝，从禁中出则鸣鞭传警；既出西序门索扇，扇合，天子升御座；扇开，百官毕朝。〕

     镇海节度判官罗隐说吴王镠举兵讨梁，〔说，式芮翻。〕曰：「纵无成功，犹可退保杭、越，自为东帝；柰何交臂事贼，为终古之羞乎！」镠始以隐为不遇于唐，必有怨心，及闻其言，虽不能用，心甚义之。

     五月，丁丑朔，以御史大夫薜贻矩为中书侍郎、同平章事。

     加武顺节度使赵王王镕守太师，天雄节度使邺王罗绍威守太傅，义武节度使王处直兼侍中。

     契丹遣其臣袍笏梅老来通好，〔好，呼到翻。〕帝遣太府少卿高颀报之。〔颀，渠希翻。〕

     初，契丹有八部，〔欧阳修曰：契丹君长曰大贺氏，后分为八部：一曰但利皆部，二曰乙室活部，三曰实活部，四日纳尾部，五曰频没部，六曰内会鸡部，七曰集解部，八曰奚嗢部。部之长号大人。路振九国志：契丹，古匈奴之种也。代居辽泽之中，潢水南岸，南距愉关一千一百里，榆关南距幽州七百里。考异曰：苏逢吉汉高祖实录曰：「契丹本姓大贺氏，后分八族：一曰利皆邸，二曰乙失活邸，三曰实活邸，四曰纳尾邸，五曰频没邸，六曰内会鸡邸，七曰集解邸，八曰奚嗢邸。管县四十一，县有令。八族之长，皆号大人，称刺史，常推一人为王，建旗鼓以尊之。每三年，第其名以相代。」庄宗列传曰：「咸通末，其王曰习尔，疆士稍大，累来朝贡，光启中，其王曰钦德，乘中原多故，北边无备，遂蚕食诸部，达靼、奚、室韦之属，咸被驱役。」汉高祖实录、唐余录皆曰：「僖、昭之际，其王邪律阿保机怙强恃勇，距诸族不受代，自号天皇王。后诸族邀之，请用旧制。保机不得已，传旗鼓，且曰：『我为长九年，所得汉人颇众，欲以古汉城领本族，率汉人守之，自为一部。』诸族诺之。俄设策复并诸族，僭称皇帝，土地日广。大顺中，后唐武皇遣使与之连和，大会于云州东城，延之帐中，约为昆弟。」庄宗列传又曰：「及钦德政衰，阿保机族盛，自称国王。天佑二年，大寇我云中。太祖遣使连和，因与之面会于云州东城，延入帐中，约为兄弟，谓曰：『唐室为贼臣所篡，吾以今冬大举，弟助我精骑二万，同收汴、洛。』保机许诺。保机既还，钦德以国事传之。」贾纬备史云：「武皇会保机故云州城，结以兄弟之好。时列兵相去五里，使人马上持杯往来，以展酬酢之礼。保机喜，谓武皇曰：『我蕃中酋长，旧法三年则罢，若他日见公，复相礼否﹖』武皇曰：『我受朝命镇太原，亦有迁移之制，但不受代则可，何忧罢乎！』保机由此用其教，不受诸族之代。」赵志忠虏庭杂纪云：「太祖讳亿，番名阿保谨，又讳斡里。太祖生而智，八部落主爱其雄勇，遂退其旧主阿辇氏归本部，立太祖为王。」又云：「凡立王，则众部酋长皆集会议，其有德行功业者立之。或灾害不生，群牧孳盛，人民安堵，则王更不替代；苟不然，其诸酋会众部别选一名为王；故王以番法，亦甘心退焉，不为众所害。」又曰：「有韩知古、韩颖、康枚、王奏事、王郁，皆中国人，井劝太祖不受代。」新唐书载契丹八部名与汉高祖实录所载八部名多不同，盖年祀相远，虏语不常耳，其实一也。阿保机云「我为长九年」，则其在国不受代久矣，非因武皇之教也。今从汉高祖实录。又唐余录前云「干宁中，刘仁恭镇幽州，保机入寇，仁恭擒其妻兄述律阿揼，由此十余年不能犯塞」，下乃云「大顺中与武皇会于云中」，按大顺在干宁前，干宁二年仁恭方为幽州节度，天顺中未也。又武皇谓曰：「唐室为贼臣所篡，吾以今冬大举。」此非大顺中事，唐余录误也。又编遗录：「开平二年五月，契目王阿保机及前国王钦德贡方物。」然则于时七部犹在也。〕部各有大人，相与约，推一人为，建旗鼓以号令诸部，每三年则以次相代。咸通末，有习尔者为王，土宇始大。其后钦德为王，乘中原多故，时入盗边。及阿保机为王，尤雄勇，五姓奚〔五姓奚，一阿会部，二处和部，三奥失部，四度稽部，五元俟折部，各有辱纥主为之酋领。欧阳修曰：奚当唐末居阴凉川，在营府之西，幽州之西北，皆数百里，分居阴凉川，东去营府五百里，西南去幽州九百里，东南接海，山川三千里。后徙居琵琶川。〕及七姓室韦、〔室韦本有二十余部，其近契丹者七姓。〕达靼咸役属之。阿保机姓邪律氏，〔欧史四夷附录曰：阿保机以其所居棋帐地名为姓，曰世里。世里，译者谓之邪律。〕恃其强，不肯受代。久之，阿保机击黄头室韦还，七部劫之于境上，求如约。〔如三年一代之约。〕阿保机不得已，传旗鼓，且曰：「我为王九年，得汉人多，请帅种落〔帅，读曰率。种，章勇翻。〕居古汉城，与汉人守之，别自为一部。」七部许之。汉城，故后魏滑盐县也。〔汉志，滑盐县属渔阳郡。后汉明帝改曰盐田。水经注：大榆河自密云城南东南流，径后魏安州旧渔阳邵之滑盐县南。滑盐，世谓之斛盐城，西北去御夷镇二百里。欧阳修曰：汉城城在炭山东南栾河上。宋白曰：契丹居辽泽之中，潢水南岸。辽泽去汽关一千一百三十里，汽关去幽州一百七十四里。其地东南接海，东际辽河，西包冷陉，北界松陉山。东西三千里，地多松柳，泽多蒲苇。阿保机居汉城，在檀州西北五百五十里。城北有龙门山，山北有炭山，炭山西是契丹、室韦二界相连之地。其地泺河上源，西有盐泊之利，则后魏滑盐县也。〕地宜五縠，有盐池之利。其后阿保机稍以兵击灭七部，复并为一国。又北侵室韦、女真，〔女真，肃慎氏之遗种，黑水靺鞨即其地也。入辽东着籍者号熟女真，界外野处者号生女真，极边远者号黄头女真。〕西取突厥故地，击奚，灭之，复立奚王而使契丹监其兵。〔监，古衔翻。〕东北诸夷皆畏服之。

     是岁，阿保机帅众三十万寇云州，晋王与之连和，面会东城，约为兄弟，延之帐中，纵酒，渥手尽欢，约以今冬共击梁。〔考异曰：唐太祖纪年录：「太祖以阿保机族党稍盛，召之。天佑二年五月，阿保机领其部族三十万至云州东城，帐中言事，握手甚欢，约为兄弟，旨日而去。留男骨都舍利、首领沮禀梅为质，约冬初大举渡河反正，会昭宗遇盗而止。」欧阳史曰：「梁将篡唐，晋王李克用使人聘于契丹，阿保机以兵三十万会克用于云州东城，握手约为兄弟，期共举兵击梁。」如此则应在天佑元年昭宗崩已前，不应在二年也。且昭宗遇盗则尤宜兴兵讨之，何故止也。按武皇云「唐室为贼臣所篡」，此乃四年语也；其冬武皇寝疾，盖以此不果出兵耳。今从之。〕或劝晋王：「因其来，可擒也，」王曰：「雠敌未灭而失信夷狄，自亡之道也。」阿保机留旨日乃去，晋王赠以金缯数万。阿保机留马三千匹，杂畜万计以酬之。阿保机归而背盟，更附于梁，〔缯，慈陵翻。畜，许救翻。背，蒲妹翻。更，工衔翻。遣使通好，是附梁也。〕晋王由是恨之。〔通鉴于唐纪书「李克用」，君臣之分也；于梁纪书「晋王」，敌国之体也。吴、蜀义例同。〕

     己卯，以河南尹兼河阳节度仗张全义为魏王；镇海、镇东节度使吴王钱镠为吴越王；加清海节度使刘隐、威武节度王审知兼侍中，〔「威武节度」之下当有「使」字。〕仍以隐为大彭王。〔自宋武帝以彭城之裔兴于江南，后多以彭城之刘为名族。刘隐封大彭王，意盖取此。〕

     癸未，以权知荆南留后高季昌为节度使。荆南旧统八州，〔荆、归、硖、夔、忠、万、沣、朗，共八州。〕干符以来，寇乱相继，诸州皆为邻道所据，独余江陵。季昌到官，城邑残毁，户口雕耗。季昌安集流散，民皆复业。

     乙酉，立兄全昱为广王，子友文为博王，友珪为郢王，友璋为福王，友贞为均王，友雍为贺王，友徽为建王。〔友文以养子居诸子之上，友珪弒逆，祸胎于此。〕

     辛卯，以东都旧第为建昌宫，改判建昌院事为建昌宫使。〔薜史曰：初，帝创业之时，以四镇兵马仓库籍繁总，因置建昌院以领之，至是改为宫，盖重其事也。宋白曰：是年中书门下奏改判建昌院事为建昌宫使，仍请在京上旧邸为建昌宫。〕

     甲午，诏废枢密院，其职事皆入于崇政院，以知院事敬翔为院使。〔考异曰：实录：「四月辛未，以翔知崇政院事，五月甲午，讱枢密院宜改为崇政院，始命翔为院使。」盖崇政院之名先已有之，至是始并枢密院职事悉归崇政院耳。〕

     礼部尚书苏循及其子起居郎楷自谓有功于梁，〔唐昭宣帝天佑二年苏循鼓成禅代代之事，故自以为有功。〕当不次擢用；循朝夕望为相。帝薄其为人，〔旧唐书帝纪：昭宣帝天佑二年，苏楷上议驳昭宗谥。全忠雄猜鉴物，自楷驳谥后深鄙之，既传代之后，父子皆斥逐，不令在朝。〕敬翔及殿中监李振亦鄙之。翔言于帝曰：「苏循，唐之鸱枭，卖国求利，不可以立于惟新之朝。」〔朝，直遥翻。〕戊戍，诏循及刑部尚书张祎等十五人并勒致仕，楷斥归田里。循父子乃之河中依朱友谦。〔为同光之初苏循诏唐庄宗张本。〕

     卢约以处州降吴越。〔僖宗中和元年，卢约据处州，至是而亡。降，户江翻。〕

     弘农王以鄂岳观察使刘存为西南面都招讨使，岳州刺史陈知新为岳州团练使，庐州观察使刘威为应援使，别将许玄应为监军，将水军三万以击楚。楚王马殷甚惧，静江军使杨定真贺曰：「我军胜矣！」殷问其故，定真曰：「夫战惧则胜，骄则败。今淮南兵直趋吾城，〔趋，七喻翻。〕是骄而轻敌也；而王有惧色，吾是以知其必胜也。」

     殷命在城都指挥使秦彦晖〔在城都指挥使，尽统潭州在城之兵。〕将水军三万浮江而下，水军副指挥使黄璠帅战舰三百屯浏阳口。〔吴分长沙置浏阳县隋废；景龙二于故城复置，属潭州。九域志：县在州东北一百六十里。水经注：湘水北过汉临湘县西，浏水从县西北流注之，有浏口戍。璠，孚袁翻。浏，力周翻。〕六月，存等遇大雨，引兵还至越堤北，彦晖夹水而陈，〔陈，读曰阵。〕存遥呼曰：〔呼，火故翻。〕「杀降不祥，公独不为子孙计耶！」彦晖曰：「贼入吾境而不击，奚顾子孙！」鼓噪而进。存等走，黄璠自浏阳〔【章：十二行本「阳」下有「引兵」二字；乙十一行本同。】〕绝江，与彦晖合击，大破之，执存及知新，〔考异曰：编遗录：「天佑四年四月，湖南军陈鄝告捷。淮南、朗州水陆合势奔冲其境，马殷出舟师于浏阳江口大破贼党，生擒伪鄂州节度使刘存。」按薜史梁纪，马殷奏破淮寇在六月；十国纪年吴史，刘存攻楚在五月，败在六月，楚史亦然；编遗录误也。〕裨将死者百余人，士卒死者以万数，获战舰八百艘。威以余众循归，彦晖遂拔岳州。〔陈知新取岳州见上卷上年。舰，户黯翻。艘，苏遭翻。〕殷释存、知新之缚，忍谕之。二人皆骂曰：丈夫以死报主，肯事贼乎！」遂斩之。〔史言刘存、陈知新忠壮。〕敨玄应，弘农王之腹心也，常预政事，张颢、徐温因其败，收斩之。

     楚王殷遣兵会吉州刺史彭玕攻洪州，不克。〔彭玕附楚见上卷唐昭宣帝天佑三年。〕

     康怀贞至潞州，晋昭义节度使李嗣昭、副使李嗣弼闭城拒守。怀贞昼夜攻之，半月不克，乃筑垒穿蚰蜒堑而守之，〔堑，七艳翻。〕内外断绝。晋王以蕃、汉都指挥使周德威为行营都指挥使，〔周德威尽统蕃、汉之兵，河东大将也。〕帅马军都指挥使李嗣本、马步都虞候李存璋、先锋指挥使史建瑭、铁林都指挥使安元信、〔五季之世，诣镇各有都指挥使，而命官之职分有不同者，如周德威蕃、汉都指挥使，则蕃、汉之兵皆受指挥也；行营都指挥使，则行营兵皆受指挥也；铁林都指挥使安元信，则铁林军一都之指挥使耳。读史者宜各以义类求之。〕棋冲指挥使李嗣源、骑将安女全救潞州。〔史言晋倾国救潞州。帅，读曰率。〕嗣弼，克修之子；〔克修，晋王之弟，见唐僖、昭纪。〕嗣本，本姓张；建瑭，敬思之子；〔史敬思见二百五十五卷唐僖宗中和四年。〕金全，代北人也。

     晋兵攻泽州，〔攻泽州以拟康怀贞之后。〕帝遣左神勇军使范居实将兵救之。

     甲寅，以平卢节度使韩建守司徒、同平章事。

     武贞节度使雷彦恭会楚兵攻江陵，荆南节度使高季昌引兵屯公安，〔公安，汉孱陵县。汉末，刘备屯于此，改名公安。唐属江陵府。九域志：在府南九十里。〕绝其粮道；彦恭败，楚兵亦走。

     刘守光既囚其父，〔事见上四月。〕自称卢龙留后，遣使请命。秋，七月，甲午，以守光为卢龙节度使、同平章事。

     静海节度使曲裕卒，〔曲裕即曲承裕。〕丙申，以其子权知留后颢为节度使。〔考异曰：诸书不见颢于裕何亲。按薜史：「六月，丙辰，裕卒，七月，丙申，以静海行营司马权知留后曲颢起复为安南都护，充节度使。」既云「起复」，知其子也。「行营」当作「行军」。〕

     雷彦恭攻岳州，克。〔雷彦恭既与楚攻荆南，寻又攻楚岳州，可以见其反复矣。〕

     丙〔【章：十二行本「丙」上有「八月」二字；乙十一行本同；孔本同；张校同。】〕午，赐河南尹张全义名宗爽。〔帝旧名全忠，故更全义名宗爽。〕

     辛亥，以吴越王镠兼淮南节度使，楚于殷兼武昌节度使，各充本道招讨制置使。〔欲使两浙、湖南攻弘农王杨渥，先分授以杨氏所统二镇。〕

     晋周德威壁于高河，〔高河在潞州屯留县东南。〕康怀贞遣亲骑都头秦武将兵击之，武败。〔亲骑，梁之亲兵，马军也。〕

     丁巳，帝以亳州刺史李思安代怀贞为潞州行营都统，黜怀贞为行营都虞候。思安将河北兵西上，〔上党地高，在河北诸镇之西，故曰西上。上，时掌翻。〕至潞州城下，更筑重城，〔重，直龙翻。〕内以防奔突，外以拒援兵，谓之夹寨。调山东民馈军粮，德威日以轻骑抄之，〔调，徒吊翻。抄，楚交翻。〕思安乃自东南山口筑甬道，属于夹寨。﹖〔属，之欲翻。〕德威与诸将互往攻之，排墙填堑，一昼夜间数十发，梁兵疲于奔命。夹寨中出刍牧者，德威辄抄之，于是梁兵闭壁不出。

     九月，雷彦恭攻涔阳、公安，〔九域志：江陵府公安县有涔阳镇。涔，锄针翻。〕高季昌击败之。〔败，补迈翻。〕彦恭贪残类其父，〔雷彦恭，满之子也。〕专以焚掠为事，荆、湖间常被其患；〔被，皮义翻。〕又附于淮南。丙申，诏削彦恭官爵，命季昌与楚王殷讨之。

     蜀王会将佐议称帝，皆曰：「大王虽忠于唐，唐已亡矣，此所谓『天与不取』者也！「冯涓独献议请以蜀王称制，曰：「朝兴则未爽称臣，〔朝，直遥翻。爽，乖也。言若唐朝复兴，则为臣之节未乖也。〔贼在则不同为恶。」王不从，涓杜门不出。〔冯涓，冯宿之孙，于唐室既亡之后，义存故主，视韦庄、张格辈有间矣。〕王用安抚副使、掌书记韦庄之谋，帅吏民哭三日；〔帅，读曰率。〕己亥，即皇帝位，〔王建字光图，许州舞阳人。考异曰：庄宗列传：「太祖厌代，建自帝于成都，年号武成。」薜史、唐余录：「天佑五年九月，建自帝于成都，年号武成。」九国志：「此年七月即皇帝位，明年改元。」宋揅纪年通谱：「天佑四年秋称帝，次年改元。」欧阳史、十国纪年：「天复七年九月即位，明年改元。」今从之。〕国号大蜀。辛丑，以前东川节度使兼侍中王宗售为中书令，韦庄为左散骑常侍、判中书门下事，阆州防御使唐道袭为内枢密使。庄，见素之孙也。〔韦见素，天宝之末为相。〕

     蜀主虽目不知书，好与书生谈论，〔好，呼到翻。〕粗晓其理。〔粗，坐五翻。〕是时唐衣冠之族多避乱在，蜀主礼而用之，使修举故事，故其典章文物有唐之遗风。〔史言蜀主起于卒伍而能亲用儒生。〕

     蜀主长子校书郎宗仁幼以疾废，立其次子秘书少监宗懿为遂王。

     冬，十月，高季昌遣其将倪可福会楚将秦彦晖攻朗州，雷彦恭遣使乞降于淮南，且告急，弘农王遣将泠业将水军屯平江，〔泠，卢经翻，姓也。平江县本汉罗县地，后汉分立汉昌县，孙吴立汉昌郡，后又为吴昌县，隋省。唐神龙元年分湘阴置昌江县，属岳州，五代改曰平江。盖后唐既灭梁，楚人为之避庙讳昌字也。九域志：平江县在岳州东南二百五十七里。〕李饶将步骑屯浏阳以救之，楚王殷遣岳州刺史许德勋将兵拒之。泠业进屯朗口，〔朗水西南自辰、锦州入朗州界，经州城入大江，谓之朗口。〕德勋使善游者五十人，以木枝叶覆其首，〔覆，扶又翻。〕持长刀浮江而下，夜犯其营，且举火，业军中惊扰。德勋以大军进击，大破之，追至鹿角镇，擒业；又破浏阳寨，擒李饶；掠上高、唐年而归。〔唐天宝二年开山洞，置唐年县，属鄂州。〕斩业、饶于长沙市。

     十一月，甲申，夹马指挥使尹皓攻晋江潜岭寨，拔之。〔梁西都有夹马营。江潜岭在潞州长子县西，由北路达鵰窠岭。〕

     义昌节度使钊守文闻其弟守光幽其父，集将吏大哭曰：「不意吾家生此枭獍！〔枭，坚尧翻，不孝鸟也，食母；獍，读如镜。破獍，恶兽也，食父。〕吾生不如死，誓与诸君讨之！「乃发兵击守光，互有胜负。

     天雄节度使王邺王绍威谓其下曰：「守光以窘急归国，〔窘，巨陨翻。谓上七月刘守光遣使请命也。〕守文孤立无援，沧州可不战服也。」乃遗守文书，〔遣，唯季翻。〕谕以祸福。守文亦恐梁乘虚袭其后，戊子，遣使请降，以子延佑为质。帝拊手曰：「绍威折简，胜十万兵！」〔质，音致。折，之舌翻。〕加守文中书令，抚纳之。

     初，帝在藩镇，用法严，将校有战没者，所部兵悉斩之，谓之跋队斩，〔将，即亮翻。校，户教翻。跋，卜末翻，又蒲末翻。〕士卒失主将者，多亡逸不敢归。帝乃命凡军士皆文其面以记军号。军士或思乡里逃去，关津辄执之〔关，往来必由之要处；津，济度必由之要处。〕送所属，无不死者，其乡里亦不敢容。由是亡者皆聚山泽为盗，大为州县之患。壬寅，诏赦其罪，自今虽文面亦听还乡里。盗减什七八。

     淮南右都押牙米志诚等将兵渡淮袭颖州，克其外郭。刺史张实据子城拒守。

     晋王命李存璋攻晋州，以分上党兵势。十二月，壬戍，诏河中、陕州发兵救之。〔陕，失冉翻。〕

     丁卯，晋兵寇洺州。〔此救潞州之游兵也。〕

     淮南兵攻信州，刺史危仔倡求救于吴越。〔危全讽以仔倡守信州之地。仔，子之翻。倡，音昌，又尺亮翻。〕

     二年〔（戊辰、九〇八）〕

     春，正月，癸酉朔，蜀主登兴义楼。有僧抉一目以献，蜀主命饭僧万人以报之。〔抉，于决翻。饭，扶晚翻。〕翰林学士张格曰：「小人无故自残，赦其罪已幸矣，不宜复崇奖以败风俗。」〔复，扶又翻。败，补迈翻。〕蜀主乃止。

     丁丑，蜀以韦庄为门下侍郎、同平章事。

     辛已，蜀主祀南郊；壬午，大赦，改元武成。

     晋王疽发于首，病笃。周德威等退屯乱柳。〔乱柳在潞州屯留县界。〕晋王命其弟内外蕃汉都知兵马使．振武节度使克宁、监军张承业、大将李存璋、吴琪、〔琪，居勇翻。〕掌书记卢质立其子晋州刺史存勖为嗣，〔考异曰：五代史阙文：「世传武皇临甍，以三矢付庄宗曰：『一矢讨刘仁恭，汝不先下幽州，河南未可图也。一矢击栔丹，且曰阿保机与吾把臂而盟，结为兄弟，誓复唐家社稷，今背约附梁，汝必伐之。一矢灭朱温。汝能成善志，死无恨矣！』庄宗藏三矢于武皇庙庭。及讨刘仁恭，命幕吏以少牢告庙，请一矢，盛以锦囊，使亲将负之以为前驱。凯族之日，随俘馘纳矢于太庙。伐契丹，灭朱氏，亦如之。」按薜史契丹传：「庄宗初嗣位亦遣使告哀，赂以金缯，求骑军以救潞州。契丹答其使曰：『我与先王为兄弟，儿即吾儿也，宁有父不助子邪！』许出师，会潞平而止。」广本：「刘守光为守文所攻，屡求救于晋，晋王遣将部兵五千救之。」然则于时庄宗未与契丹及守光为仇也。此盖后人因庄宗成功，撰此事以夸其英武耳。余按晋王实怨燕与契目，垂没以属庄宗，容有此理。庄宗之告哀于阿保机与遣兵救刘守光，此兵法所谓「将欲取之、必固与之」也，其心忘父之治命哉！观后来之事可见已。〕曰：「此子志气远大，必能成吾事，尔曹善教导之！」辛卯，晋王谓存勖曰：「嗣昭厄于重围，〔谓李嗣昭为梁兵围于潞州也。重，直龙翻。〕吾不及见矣。俟葬毕，汝与德威辈速竭力救之！」又谓克宁等曰：「以亚子累汝！」〔累，良瑞翻。〕亚子，存勖小名也。言终而卒。〔年五十三。〕克宁纲纪军府，中外无敢諠哗。

     克宁久总兵柄，有次立之势，〔兄死弟及，以长幼之次，有自立之势。时上党围未解，军中以存勖年少，多窃议者，人情忷忷。〔少，诗昭翻。忷，许勇翻。〕存勖惧，以位让克宁。克宁曰：「汝豖嗣也，且有先王之命，谁敢违之！」将吏欲谒见存勖，〔见，贤遍翻。〕存勖方哀哭未出。张承业入谓存勖曰：「大孝在不坠基业，多哭何为！」因扶存勖出，袭位为河东节度使晋王。〔张承业之扶李存勖出嗣位，犹张昭之孙权也。〕李克宁首帅诸将拜贺，〔帅，读曰率。〕王悉以军府事委之。

     以李存璋为河东军城使、马步都虞候。先王之时，多宠借胡人及军士，侵扰市肆，〔先王，谓李克用。〕存璋既领职，执其尤暴横者戮之，〔横，户孟翻。〕旬月间城中肃然。

     吴越王镠遣兵攻淮南甘露镇，以救信州。〔牵制淮南之兵，使之不得急攻危仔倡。〕

     蜀中书令王宗佶，于诸假子为最长，〔王宗佶本姓甘，王建为忠武军卒，掠得之，养以为子；及长为将，数有功。长，知两翻。〕且恃其功，专权骄恣。唐道袭已为枢密使，宗售犹以名呼之；道袭心衔之而事之逾谨。宗佶多树党友，蜀主亦恶之〔恶，乌路翻。〕二月，甲辰，以宗佶为太师，罢政事。〔为王宗佶见杀张本。〕

     蜀以户部侍郎张格为中书侍郎、同平章事。格为相，多迎合主意；有胜己者，必以计排去之。〔去，羌吕翻。为张格乱蜀张本。〕

     初，晋王克用多养军中壮士为子，宠遇如真子。及晋王存勖立，诸假子皆年长握兵，心怏怏不伏，〔长，知两翻。怏，于两翻。〕或托疾不出，或见新王不拜。李克宁权位既重，人情多向之。假子李存颢阴说克宁曰：〔说，式芮翻；下同。「兄终弟及，自古有之。〔殷人之制，兄终弟及。自周以来，父子相继，未有能易之者也。李存颢以殷制动克宁耳。〕以叔拜侄，于理安乎！天与不取，后悔无及！」克宁曰：「吾家世以慈孝闻天下，〔闻，音问。〕先王之业苟有所归，吾复何求！〔复，扶又翻。〕汝勿妄言，我且斩汝！」克宁妻孟氏，素刚悍，〔悍，下罕翻，又侯旰翻。〕诸假子各遣其事入说孟氏，〔李克用义儿百余人必不尽然，独存颢等为此耳。史概言之曰诸假子。〕孟氏以为然，且虑语泄及祸，数以迫克宁。克宁性怯，朝夕惑于众言，心不能无动；又与张承业、李存璋相失，数诮让之；〔数，所角翻。诮，才笑翻。〕又因事擅杀都虞候李存质；又求领大同节度使，以蔚、朔、应州为巡属。〔唐末置应州，领金碱、混（浑）源二县。蔚，纡勿翻。〕晋王皆听之。

     李存颢等为克宁谋，因晋王过其第，〔为，于伪翻。过，音戈。〕杀承业、存璋，奉克宁为节度使，举河东九州岛附于梁，〔河东领并、辽、沁、汾、石、忻、代、岚、宪九州岛。〕执晋王及太夫人曹氏送大梁。太原人史敬镕，少事晋王克用，居帐下，见亲信，〔少，诗照翻。〕克宁欲知府中阴事，召敬镕，密以，谋告之。敬镕阳许之，入告太夫人，太夫人大骇，召张承业，指晋王谓之曰：「先王把此儿臂授公等，如闻外间谋欲负之，但置吾母子有地，勿送大梁，自他不以累公。」〔累，力瑞翻。〕承业惶死曰：「老奴以死奉先王之命，此何言也！」晋王以克宁之谋告，且曰：「至亲不可自相鱼肉，吾苟避位，；则乱不作矣。」承业曰：「克宁欲投大王母子于虎口，不除之岂有全理！」乃召李存璋、吴琪及假子李存敬、长直军使朱守殷，使阴为之备。壬戍，置酒会诸将于府舍，伏甲执克宁、存颢于座。晋王流涕数之曰：「数，所具翻。〕「儿向以军府让叔父，叔父不取。今事已定，柰何复为此谋，〔复，扶又翻；下同。〕忍以吾母子遗仇雠乎！」〔遗，唯季翻。仇雠，谓梁也。〕克宁曰：「此皆谗人交构，夫复何言！」是日．杀克宁及存颢。〔李克宁之奉存勖，初焉非不忠顺，其后外摇于谗口，内溺于悍妻，以至变节而杀其身。地亲而属尊者，居主少国疑之时，可不弁哉！〕

     癸亥，酖杀济阴王于曹州，追谥曰唐哀皇帝。〔年十七，葬于济阴县之定陶乡。济，子礼翻。〕

     甲子，蜀兵入归州，〔归州，荆南巡属。不地曰入，言入之而不能有其地。〕执刺史张瑭。

     辛未，以韩建为侍中，兼建昌宫使。

     李思安等攻潞州，久不下，士卒疲弊，多逃亡。晋兵犹屯余吾寨，〔前汉书地理志，上党郡有余吾县。章怀太子贤曰：余吾故城在潞州屯留县西北。〕帝疑晋王克用诈死，欲召兵还，恐晋人蹑之，乃议自至泽州应接归师，且召匡国节度使刘知俊将兵趣泽州。〔趣，七喻翻。〕三月，壬申朔，帝发大梁；丁丑，次泽州。辛巳，刘知俊至。壬午，以知俊为潞州行营招讨使。

     癸巳，门下侍郎、同平章事张文蔚卒。〔蔚，纡勿翻。〕

     帝以李思安久无功，亡将校四十余人，士卒以万计，更闭壁自守，遣使召诣行在。甲午，削思安官爵，勒归本贯充役；〔充役，使充齐民之役。〕斩监押杨敏贞。

     晋李嗣昭固守踰年，〔前年十二月，李嗣昭入潞州，去年五月唐怀贞始攻之；至夹寨破则是年五月也。〕城中资用将竭，嗣昭登城宴诸将作乐。流矢中嗣昭足，〔矢中，竹仲翻。〕嗣昭密拔之，座中皆不觉。〔李嗣昭登城宴乐，示敌以余暇也；中矢而密拔之，所以安众也。〕帝数遣使赐嗣昭诏，谕降之；〔数，所角翻。〕嗣昭焚诏书，斩使者。

     帝留泽州旬余，欲召上党兵还，遣使就与诸将议之。诸将以为李克用死，余吾兵且退，上党孤城无援，请更留旬月以俟之。〔夹寨之败，正坐此也。〕帝从之，命增运刍粮以馈其军。刘知俊将精兵万余人击晋军，斩获甚众，〔刘佑俊之小捷，所以骄梁兵而歼之也。天之厌梁，于此可见。〕表请自留攻上党，车驾宜还京师。帝以关中空虚，虑岐人侵同华，〔岐人，谓李茂贞之兵。〕命知俊休兵长子旬日，退屯晋州，俟五月归镇。

     蜀太师王宗售既罢相，怨望，阴畜养死士，谋作乱。〔畜，吁玉翻。〕上表以为：「臣官预大臣，亲则长子，〔长，知两翻。〕国家之事，休戚是同。今储贰未定，必生厉阶。陛下若以宗懿才堪继承，宜早行册礼，以臣为元帅，兼总六军；傥以时迉艰难，宗懿冲幼，臣安敢持谦不当重事！陛下既正位南面，军旅之事宜委之臣下。臣请开元帅府，铸六军印，征戍征发，臣委专行。太子视膳于晨昏，微臣握兵于环卫，万世基业，惟陛下裁之。」蜀主怒，隐忍未发，以问唐道袭，对曰：「宗售威望，内外慑服，足以统御诸将。」蜀主益疑之。己亥，宗售入见，〔见，贤遍翻。〕辞色悖慢；〔悖，蒲内翻，又蒲没翻。〕蜀主谕之，宗售不退，蜀主不堪其忿，命卫士扑杀之。〔扑，弼角翻。以华洪之得众心，犹不免于祸，况甘售之骄恃轻脱哉，其死宜矣。〕贬其党御史中丞郑骞为维州司户，卫尉少卿李钢为汶川尉，〔钢，古郎翻。汶川，汉绵虒地，晋置汶川县，唐属茂州。九域志，在州南一百里，玉垒山、石纽山皆在县界。汶，读曰岷。〕皆赐死于路。

     初，晋王克用卒，周德威握重兵在外，国人皆疑之。晋王存勖召德威使引兵还。〔还，从宣翻，又如字。〕夏，四月，辛丑朔，德威至晋阳，留兵城外，独徒步而入，伏先王柩，哭极哀；退，谒嗣王，礼甚恭。众心由是释然。〔史言周德威临敌勇而事上敬。〕

     癸卯，门下侍郎、同平章事杨涉罢为右仆射；以吏部侍郎于兢为中书侍郎，翰林学士承旨张策为刑部侍郎，并同平章事。兢，琮之兄子也。〔于琮，见唐宣纪、僖纪。〕

     夹寨奏余吾晋兵已吊去，帝以援兵不能复来，〔复，扶又翻；下同。〕潞州必可取，丙午，自泽州南还；壬子，至大梁。梁兵在夹寨者亦不复设备。〔兵不可以无备也，有备无患。今梁之为兵也，主骄于上，将惰于下，其败宣矣。〕晋王与诸将谋曰：「上党，河东之藩蔽，无上党，是无河东也。〔潞州，上党郡。〕且朱温所惮者独先王耳，闻吾新立，以为童子未闲军旅，〔闲，习也。〕必有骄怠之心。若间精兵倍道趣之〔趣，七喻翻；下同。〕出其不意，破之必矣。取威定霸，〔左传晋先轸之言。〕在此一举，不可失也！」张承业亦劝之徐行。乃遣承业及判官王缄乞师于凤翔，〔岐王李茂贞据凤翔。〕又遣使赂契丹王阿保机求骑兵。岐王衰老，兵弱财竭，竟不能应。晋王大阅士卒，以前昭义节度使丁会为都招讨使。〔丁会以潞州降晋，见二百六十四卷唐昭宣帝天佑三年。〕甲子，帅周德威等发晋阳。〔帅，读曰率。〕

     淮南遣兵寇石首，〔唐武德四年分华容县置石首县，取县北石首山而名，属江陵府。九域志在府东南二百里。孙鉴曰：自安陆至竟陵，两驿皆平地，南至大江，并无丘陵之阻；渡江至石首，始有浅山。谓之竟陵，陵至此而竟；谓之石首，石至此而首也。〕襄州兵败之于瀺港。〔瀺，士咸翻。败，补迈翻；下同。〕又遣其将李厚将水军万五千趣荆南，高季昌逆战，败之于马头。〔荆南治江陵，在江北；南岸曰马头岸，正对沙市。〕

     己巳，晋王军于黄碾，距上党四十五里。〔黄碾村在潞州潞城县。碾，纽善翻。〕五月，辛未朔，晋王伏兵三垂冈下，〔三垂冈在屯留县东南。〕诘旦大雾，〔诘，去吉翻。〕进兵直抵夹寨。梁军无斥候，不意晋兵之至，将士尚未起，军中惊扰。晋王命周德威、李嗣源分兵为二道，德威攻西北隅，嗣源攻东北隅，填堑烧寨，鼓噪而入。梁兵大溃，南走，招讨使符道昭马倒，为晋人所杀；失亡将校士卒以万计，〔校，户教翻。〕委弃资粮、器械山积。

     周德威等至城下，呼李嗣昭曰：「先王已甍，今王自来，破贼夹寨。贼已去矣，可开门！」嗣昭不信，曰：「此必为贼所得，使来诳我耳。」欲射之。〔诳，居况翻。射，而亦翻。〕左右止之，嗣昭曰：「王果来，可见乎﹖」王自往呼之。嗣昭见王白服，大恸几绝，〔气几绝也。几，居依翻。〕城中皆哭，遂开门。初，德威与嗣昭有隙，晋王克用临终谓晋王存勖曰：「进通忠孝，吾爱之深。今不出重围，〔重，直龙翻。〕岂德威不忘旧怨邪！汝为吾以此意谕之。若潞围不解，吾死不暝目。」〔为，于伪翻。瞑，莫定翻，闭目也。〕进通，嗣昭小名也。晋王存勖以告德威，德威感泣，由是戢夹寨甚力；既与嗣昭相见，遂欢好如初。〔好，呼到翻。〕

     康怀贞以百余骑自天井关遁归。帝闻夹寨不守，大惊，既而叹曰：「生子当如李亚子，克用为不亡矣！至如吾儿，豚犬耳！」诏所在安集散兵。

     周德威、李存璋乖胜进趣泽州，〔趣，七喻翻。〕刺史王班素失人心，众不为用。龙虎统军牛存节自西都将兵应接夹寨溃兵，〔龙虎军即唐龙武军号。梁受唐禅，改「武」为「虎」。王溥五代会要曰：开平元年，四月，改左、右长直为左、右龙虎军。又梁以洛阳为西都。〕至天井关，谓其众曰：「泽州要害地，不可失也；虽无昭旨，当救之。」众皆不欲，曰：「晋人胜气方锐，且众寡不敌。」存节曰：「见危不救，非义也；畏敌强而避之，非勇也。」遂举策引众而前。〔策，马策也。〕至泽州，城中人已纵火諠噪，欲应晋王，班闭牙城自守，存节至，乃定。〔考异曰：欧阳史云：「存节从康怀英攻潞州，为行营排练使，晋兵已破夹城，存节以余兵归，行至天井关，闻晋兵攻泽州而救之。」梁列传：「泽州将陷，河南尹张宗爽召龙虎统军牛存节谋之，存节帅本军及右神武、羽林等军往应接上党回师，至天井关，即引众前救泽州。」薜史亦同。按存节若自夹城遁归，则先过泽州，后至天井关，岂得己过而返救之也！今从梁列传及薜史。〕晋兵寻至，缘城穿地道攻之，存节昼夜拒战，凡旬有三日；刘知俊自晋州引兵救之，〔先是命刘知俊休兵晋州。九域志：晋州东南至泽州三百一十里。〕德威焚攻具，退保高平。〔高平，汉泫氏县地，后魏置高平县，唐属泽州。九域志：在州东北八十三里。考异曰：庄宗列传朱温传云：「李存璋进攻泽州，刺史王班弃城而去，泽、潞皆平。」今不取。〕

     晋王归晋阳，休兵行赏，以周德威为振武节度使、同平章事。命州县举贤才，黜贪残，宽租赋，抚孤穷，伸冤滥，禁奸盗，境内大治。〔治，直吏翻。〕以河东地狭兵少，乃训练士卒，令骑兵不见敌无得乘马；部分已定，无得相踰越，及留绝以避险；〔分，扶问翻。踰越，谓左军不得越右军，后部不得踰前部之类。留绝，谓军行须联属，不得或留止而中绝，或避险而不整。〕分道并进，期会无得差晷刻，〔后期必斩，军法也。晷，居洧翻，日量也。期以日中，日晷过中而不至则为差；余以类推。昼、夜分百刻。〕犯者必斩。故能兼山东，取河南，由士卒精整故也。

     初，晋王克用平王行瑜，〔见二百六十卷唐昭宗干宁二年。〕唐昭宗许其承制封拜。时方镇多行墨制，王耻与之同，每除吏必表闻。至是，晋王存勖始承制除吏。

     晋王德张承业，〔德其除李克宁之难。〕以兄事之，每至其第，升堂拜母，赐遗甚厚。〔遗，唯季翻。〕

     潞州围守历年，士民冻馁死者太半，市里萧条。李嗣昭劝课农桑，宽租绥刑，数年之间，军城完复。〔史究言李嗣昭镇潞之绩效。〕

     静江节度使、同平章事李琼卒，〔李琼耳静江，见二百六十二卷唐昭宗光化三年。〕楚王殷以其弟永州刺史存知桂州事。

     壬申，更以许州忠武军为匡国军，同州匡国军为忠武军，陕州保义军为镇国军。〔更，工衡翻。陕，失冉翻。〕

     乙亥，楚兵寇鄂州，淮南所署知州秦裴击破之。

     淮南左牙指挥使张颢、右牙指挥使徐温专制军政，弘农威王心不能，〔杨渥谥威王。〕欲去之而未能。〔去，羌吕翻。〕二人不自安，共谋弒王，分其地以臣于梁。戊寅，颢遣其党纪祥等弒王于寝室，〔考异曰：吴录：「颢使纪祥、陈晖、黎璠、孙殷等执渥于寝室，弒之。」不言徐温，盖徐铉为温讳耳。薜史因之。而江南别录有独用左衙兵事。欧阳史云：「温、颢共遣盗杀渥，约分其地以臣于梁。」按温与颢分掌牙兵，温若不同谋，颢必不敢独弒渥。今从江南别录。十国纪年：「张颢欲称淮南留后，送款于梁，以淮南易蔡州节制。徐温曰：『扬州距汴州往返仅三千里，军府踰月无主必乱，不若有所立，然后图之。』」按颢称留后，则有主矣。今不取。〕诈云暴薨。〔年二十三。〕

     己卯，颢集将吏于府庭，夹道及庭中堂上各列白刃，令诸将悉去卫从然后入。〔去，羌吕翻。从，才用翻。〕颢厉声问曰：「嗣王已薨，军府谁当主之﹖」三问，莫应，颢气色益怒。幕僚严可求前密启曰：「军府至大，四境多虞，非公主之不可；然今日则恐太速。」颢曰：「何谓速也﹖」可求曰：「刘威、陶雅、李遇、李简〔刘威在庐州，陶雅在歙州，李李麫在常州。〕皆先王之等夷，公今自立，此曹肯为公下乎﹖不若立幼主辅之，诸将孰敢不从！」颢默然久之。可求因屏左右，〔屏，必郢翻，又卑正翻。〕急书一纸置袖中，麾同列诣使宅贺，〔节度使所居为使宅。贺者欲贺新君。使，疏吏翻。〕众莫测其所为；既至，可求跪读之，乃太夫人史氏教也。〔按路振九国志，渥母史氏封武昌郡君，盖渥嗣位后尊为太夫人。〕大要言：「先王创业艰难，〔此一段，凡言先王皆指杨行密。〕嗣王不幸早世，隆演次当立，诸将宜无负杨氏，善开导之。」辞旨明切。颢气色皆沮，以其义正，不敢夺，遂奉威王弟隆演称淮南留后、东面诸道行营都统。〔杨隆演字鸿源，行密第二子。薜史及路振九国志皆以「隆演」为「渭」。〕既罢，副都统朱瑾诣可求所居，曰：「瑾年十六七即棋戈跃马，冲犯大敌，未尝畏慑，〔慑，之涉翻。〕今日对颢，不觉流汗，公面折之如无人；〔折，之舌翻。〕乃知瑾匹夫之勇，不及公远矣。」因以兄事之。

     颢以徐温为浙西观察使，镇润州。严可求说温曰：「说，式芮翻；下同。〕「公拾牙兵而出外藩，颢必以弒君之罪归公。」温惊曰：「然则柰何﹖」可求曰：「颢刚愎而暗于事，公能见听，请为公图之。」〔愎，蒲逼翻。为，于伪翻。〕时副使李承嗣〔李承嗣时为淮南行军副使。〕参预军府之政，可求又说承嗣曰：「颢凶威如此，今出徐于外，意不徒然，恐亦非公之利。」承嗣深然之。可求往见颢曰：「公出徐公于外，人恉言公欲夺其兵权而杀之，多言亦可畏也。」颢曰：「右牙欲之，〔右牙者，以官称徐温。〕非吾意也。业已行矣，〔事已成为业。〕柰何﹖」可求曰：「止之易耳。」〔易，以鼓翻。〕明日，可求邀颢及承嗣俱诣温，可求瞋目责温曰：〔瞋，昌真翻。〕「古人不忘一饭之恩，况公杨氏宿将！今幼嗣初立，多事之时，乃求自安于外，可乎﹖」温谢曰：「苟诸公见容，温何敢自专！」由是不行。颢知可求阴附温，夜，遣盗刺之；〔刺，七亦翻。〕可求知不免，请为书辞府主。〔府主，谓隆演也。〕盗执刀临之，可求操笔无惧色；〔操，七刀翻。〕盗能辨字，见其辞恉忠壮，曰：「公长者，〔长，知两翻。〕吾不忍杀。」掠其财以复命，曰：「捕之不获。」颢怒曰：「吾欲得可求首，何用财为！」

     温与可求谋诛颢，可求曰：「非锺泰章不可。」泰章者，合肥人，时为左监门卫将军。〔考异曰：吴纪作「锺章」。十国纪年作「锺奉章」，今从之。〔温使亲将〔【章：十二行本「将」下有「彭城」二字；乙十一行本同；孔本同；张校同。】〕翟虔告之。〔翟，直格翻，姓也。〕泰章闻之喜，密结壮士三十人，夜，刺血相饮为誓；〔刺，七亦翻。饮，于禁翻。〕丁亥旦，直入斩颢于牙堂，〔牙堂，左右牙指挥使治事之所。〕并其亲近。温始暴颢弒君之罪，〔暴者，发露其罪，音如字。〕轘纪祥等于市。〔轘，音患，车裂也。〕诣西宫白太夫人，〔广陵西宫，杨行密妃史夫人居之。〕太夫人恐惧，大泣曰：「吾儿冲幼，祸难如此，〔难，乃旦翻。〕愿保百口归庐州，公之惠也！」温曰：「张颢弒逆，不可不诛，夫人宜自安！」初，温与颢谋弒威王，温曰：「参用左、右牙兵，心必不一；不若独用吾兵。」颢不可，温曰：「然则独用公兵。」颢从之。至是，穷治逆党，皆左牙兵也，由是人以温为实不知谋也。〔原情定罪，徐温宜与张颢同科；而徐温得免弒君之名，遂专吴国之政，殆天启之也。治，直之翻。〕隆演以温为左、右牙都指挥使，军府事咸取决焉。以严可求为扬州司马。

     温性沈毅，〔沈，持林翻。〕自奉简俭，虽不知书，使人读狱讼之辞而决之，皆中情理。〔中，竹仲翻。〕先是，张颢用事，〔先，悉荐翻。〕刑罚酷滥，纵亲兵剽夺市里。〔剽，匹妙翻。〕温谓严可求曰：「大事已定，吾与公辈当力行善政，使人解衣而寝耳。」乃立法度，禁强暴，举大纲，军民安之。〔古人有言：「盗亦有道。」然盗货者小盗也，盗国者大盗也。观徐温之盗国，斯言岂欺我哉！〕温以军旅委严可求，以财赋委支计官骆知祥，〔支计官，犹天台度支郎之任也。〕皆称其职，〔称，尺证翻。〕淮南谓之「严、骆」。

     己丑，契丹王阿保机遣使随高颀入贡，〔高颀报使契丹见上年五月。〕且求册命。〔九狄觇国势而为去来，彼以梁为强，则其背晋宜矣。〕帝复遣司农卿浑特〔复，扶又翻。浑特，人姓名。浑，户昆翻，又户本翻。〕赐以手诏，约共灭沙陀，乃行封册。

     壬辰，夹寨诸将诣阙待罪，皆赦之。〔夹寨以辛未败，壬辰诸将方诣阙待非，经二十二日。〕帝赏牛存节全泽州之功，以为六军马步都指挥使。

     雷彦恭引沅江环朗州以自守，〔沅水径朗州城南，去城二十步。环，音宦。〕秦彦晖顿兵月余不战，彦恭守备稍懈；〔懈，古隘翻。〕彦晖使裨将曹德昌帅壮士夜入自水宝，〔帅，读曰率。〕内外举火相应，城中惊乱，彦晖鼓噪坏门而入，〔坏，音怪。〕彦恭轻舟奔广陵。〔雷满，唐僖宗中和元年据朗州，传至彦恭而亡。考异曰：梁太祖实录云：「丁西，朗州军前奉捷，彦恭没溺于江。」今从纪年。〕彦晖虏其弟彦雄，送于大梁。淮南以彦恭为节度副使。先是，沣州刺史向緕与彦恭相表裹，至是亦降于楚，〔向緕亦以中和元年据沣州。〕楚始得沣、朗二州。〔其后破楚者亦沣、朗之兵也。〕

     蜀主遣将将兵会岐兵五万攻雍州，〔梁受禅，改京兆府为雍州大安府。雍，于用翻。〕晋张承业亦将兵应之。六月，壬寅，以刘知俊为西路行营都招讨使以拒之。

     金吾上将军王师范家于洛阳，朱友宁之妻泣诉于帝曰：「陛下化家为国，宗族皆蒙荣宠。妾夫独不幸，因不师范叛逆，死于战场；〔朱友宁死见二百六十四卷唐昭宗天复三年。〕今仇雠犹在，妾诚痛之！」帝曰：「朕几忘此贼！」〔几，居依翻。〕己酉，遣使就洛阳族之。使者先凿坑于第侧，乃宣敕告之；师范盛陈宴具，与宗族列坐，谓使者曰：「死者人所不免，况有罪乎！予不欲使积尸长幼无予。」酒既行，命自幼及长，引于坑中戮之，死者凡二百人。

     丙辰，刘知俊及佑国节度使王重师大破岐兵于幕谷，〔幕谷，即汉谷。〕晋、蜀兵皆引归。

     蜀立遂王宗懿为太子。〔为完懿不终张本。〕

     帝欲自将击潞州，丁卯，诏会诸道兵。

     湖南判官高郁请听民自采茶卖于北客，收其征以赡军，楚王殷从之。秋，七月，殷奏于汴、荆、襄、唐、郢、复州置回图务，〔回图务，犹今之回易场也。〕运茶于河南、北，卖之以易缯纩、战马而归，〔缯，慈陵翻。纩，苦谤翻。〕仍岁贡茶二十五万斤，诏许之。湖南由是富赡。

     壬申，淮南将吏请于李俨，承刘授杨隆演淮南节度使、东面诸道行营都统、同平章事、弘农王。〔李俨承制事始二百六十三卷唐昭宗天复二年。〕

     锺泰章赏薄，〔杀张颢之赏也。〕泰章未尝自言；后踰年，因醉与诸将争言而及之。或告徐温，以泰章怨望，请诛之，温曰：「是吾过也。」握为滁州刺史。

