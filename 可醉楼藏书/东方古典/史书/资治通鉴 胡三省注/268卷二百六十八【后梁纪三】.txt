卷第二百六十八【后梁纪三】起重光协洽（辛未）三月，尽昭阳作噩（癸酉）十一月，凡二年有奇。

     太祖神武元圣孝皇帝下

     干化元年〔（辛未、九一一）〕

     三月，乙酉朔，以天雄留后罗周翰为节度使。

     清海、静海节度使兼中书令南平襄王刘隐病亟，〔亟，纪力翻。〕表其弟节度副使岩权知留后；丁亥卒。〔隐年三十八。〕岩袭位。

     岐王聚兵临蜀东鄙，蜀主谓群臣曰：「自茂贞为朱温所困，吾常振其乏绝，〔事并见前纪。〕今乃负恩为寇，谁为吾击之﹖」〔谁为，于伪翻。〕兼中书令王宗侃请行。蜀主以宗侃为北路行营都统。司天少监赵温珪谏曰：「茂贞未犯边，诸将贪功深入，粮道阻远，恐非国家之利。蜀主不听，〔少，诗照翻。将，即亮翻。〕以兼侍中王宗佑、太子少师王宗贺、山南节度使唐道袭为三招讨使，〔三路进兵以伐岐，各路置一招讨使，王宗侃都统三招讨之兵。〕左金吾大将军王宗绍为宗佑之副，帅步骑十二万伐岐。〔帅，读日率；下同。〕壬辰，宗侃等发成都，旌旗数百里。

     岐王募华原贼帅温韬以为假子，以华原为耀州，美原为鼎州。〔宋废鼎州，复为美原县，属耀州。宋白曰：华原县本汉祋祤县地，曹魏以来置北地郡，元魏废帝三年置通川郡泥阳县，隋开皇六年改泥阳为华原。美原县本秦、汉频阳县，苻秦置士门护军，后周置土门县，唐咸亨二年改为美原。九域志：耀州在长安北一百六十里。〕置义胜军，以韬为节度使，使帅邠、岐兵寇长安。诏感化节度使康怀贞、忠武节度使牛存节以同华、河中兵讨之。己酉，怀贞等奏击韬于车度，走之。〔车度，地名，在长安北同州界。〕

     夏，四月，乙卯朔，岐兵寇蜀兴元，唐道袭击却之。

     上以久矣，五月，甲申朔，大赦。〔按欧史，此下当有「改元」二字〕

     甲辰，以清海留后刘岩为节度使。〔考异曰：十国纪年：「甲辰，太祖授陟清海节度使；陟复名岩。」按薛史僭伪传云「前伪汉刘陟。」胡宾王刘氏兴亡录：「高祖岩皇考葬段氏，得石版，有篆文曰『隐台岩』，因名其三子。」是先名岩后名陟也。吴越备史：「干化四年，广帅彭城岩遣陈用拙来使。」吴录：「天佑十四年，南海王刘岩自立为汉。」唐烈祖实录：「天佑十四年，刘陟僭位，改名岩。」太祖实录：「干化元年五月，以清海节度副使刘陟为节度使。二年四月，以韦戬为潭、广和□使云广守沦谢，其母弟岩为军情所戴。七月，友珪加刘岩检校太傅。」薛史梁末帝纪：「贞明五年九月，削痔广州节度使刘岩官爵。」吴越备史载制词亦云「彭城岩」。盖嗣节度使后复名岩也。惟庄宗实录：「同光三年二月，广南刘陟遣何词来使。」庄宗列传自嗣立至建号皆云刘陟。众说不同，未知孰是。今以其首尾名岩，故但称刘岩云。〕岩多延中国士人置于幕府，出为刺史，刺无武人。

     蜀主如利州，命太子监国；〔监，古衔翻。〕六月，癸丑朔，至利州。〔欲亲总兵以继伐岐之师。〕

     燕王守光尝衣赭袍，〔衣，于既翻。赭，音者。赭袍，唐世天子之服。〕顾谓将吏曰：「今天下大乱，英雄角逐，吾兵强地险，亦欲自帝，何如﹖」孙鹤曰：「今内难新，〔谓新平沧、德。斯言不当发于孙鹤。难，乃旦翻。〕公私困竭，太原窥吾西，契丹伺吾北，〔伺，相利翻。〕遽谋自帝，未见其可。大王但养士爱民，训兵积谷，德政既修，四方自服矣。」守光不悦。

     又使人讽镇、定，求尊己为尚父，赵王镕以告晋王。晋王怒，欲伐之，诸将皆曰：「是为恶极矣，行当族灭，不若阳为推尊以稔之。」〔稔其恶也。〕乃与镕及义武王处直、昭义李嗣昭、振武周德威、天德宋瑶六节度使〔五镇并河东为六；然自昭义以下皆属河东。〕共奉册推守光为尚书令、尚父。

     守光不寤，以为六镇实畏己，益骄，乃具表其状曰：「晋王等推臣，臣荷陛下厚恩，〔荷，下可翻。〕未之敢受。窃思其宜，不若陛下授臣河北都统，则并、镇不足平矣。」〔并，谓晋王，镇，谓赵王镕。〕上亦知其狂愚，乃以守光为河北道采访使，〔唐之盛时，置十道采访使，河北其一也；自安、史乱后不复除授。〕遣合门使王瞳、受旨史彦群册命之。〔受旨，盖崇政院官属，犹枢密院承旨也。梁避庙讳，改「承」为「受」。〕

     守光命僚属草尚父、采访使受册仪。乙卯，僚属取唐册太尉仪献之，守光视之，问何得无郊天、改元之事，对曰：「尚父虽贵，人臣也，安有郊天、改元者乎﹖」守光怒，投之于地，曰：「我地方二千里，带甲三十万，直作河北天子，谁能禁我！尚父何足为哉！」命趣具即帝位之仪，〔趣，读曰促。〕械系瞳、彦群及诸道使者于狱，既而皆释之。〔考异曰：庄宗列传刘守光传云：「朱温命伪合门使王瞳、供奉官史彦章等使燕，册守光为河北道采访使。六月，汴使至，守光令所司定尚父、采访使仪注，取二十四日受册。」朱温传亦云「史彦章」，庄宗实录作「史彦璋」。编遗录、薛史皆作「史彦群」，今从之。又庄宗实录：「三月己丑，镇州遣押牙刘光业至，言刘守光凶淫纵毒，欲自尊大，请稔其恶以咎之，推为尚父。乙未，上至晋阳宫，召张承业诸将等议讨燕之谋，诸将亦云宜稔其祸。上令押衙戴汉超持墨制及六镇书如幽州，其辞曰：『天佑八年三月二十七日，天德军节度使宋瑶、振武节度使周德威、昭义节度使李嗣昭、易定节度使王处直、镇州节度使王镕、河东节度使．尚书令晋王谨奉册进卢龙、横海等军节度、澰校太师兼中书令燕王为尚书令、尚父。』五月，六镇使至，汴使亦集。六月，守光令有司定尚父、采访使仪则。」梁太祖实录都不言守光事，惟编遗录云：「三月壬辰，差合门使王瞳、受旨史彦群赍国礼赐幽州刘守光。甲午，守光连上表章，率以镇、定既与河东结欢，兼同差使请当道却行天佑年号事。守光寻捉王瞳、史彦群上下一行并囚禁，数日后放出。」按庄宗实录及南唐烈祖实录皆云「三月辛亥晋王遣戴汉超推守光为尚父。」辛亥，三月二十七日也。壬辰乃三月初八日，王瞳等安得已在幽州！甲午乃三月十日，守光安得上表云「六镇推臣为尚父」！编遗录月日多差错，今不取。〕

     帝命杨师厚将兵三万屯邢州。〔欲攻赵也。〕

     蜀诸将击岐兵，屡破之。秋，七月，蜀主西还，留御营使昌王宗鐬屯利州。〔鐬，火外翻。〕

     辛丑，帝避暑于张宗奭第，〔开平元年张全义赐名宗奭见上卷。按薛史，张宗奭私第在洛阳会节坊。〕乱其妇女殆徧。宗奭子继祚不胜愤耻，〔胜，音升。〕欲弒之。宗奭宗之曰：「吾家顷在河阳，为李罕之所围，〔见二百五十七卷唐僖宗文德元年。〕陷木屑以度朝夕，〔啖，徒滥翻。〕赖其救我，得有今日，此恩不可忘也。」乃止。甲辰，还宫。

     赵王镕以杨师厚在邢州，甚惧，〔九域志：邢州北至赵州一百四十四里耳。兵临其境，故甚惧。〕会晋王于承天军。晋王谓镕父友也，事之甚恭。〔镕先与晋王克用比肩事唐，且通好。〕镕以梁寇为忧，晋王曰：「朱温之恶极矣，天将诛之，虽有师厚辈不能救也。脱有侵轶，〔轶，徒结翻。〕仆自帅众当之，〔帅，读曰率。〕叔父勿以为忧。」镕捧飜为寿，谓晋王为四十六舅。〔晋王第四十六。〕镕幼子昭诲从行，晋王断衿为盟，许妻以女。〔断，都管翻。衿，音今。妻，七细翻。〕由是晋、赵之交遂固。

     八月，庚申，蜀主至成都。〔自利州还。〕

     燕王守光将称帝，将佐多窃议以为不可，守光乃置斧质于庭〔质，椹也。〕曰：「敢谏者斩！」孙鹤曰：「沧州之破，鹤分当死，蒙王生全，〔事见上卷开平四年。分，扶问翻。刘守光囚父杀兄，幽、沧之人义不与共戴天可也。孙鹤受刘守文委任，不能以死殉之，乃衔守光生全之恩，忠谏而死，是可以死而不能死，可以无死而死也。〕以至今日，今日〔【章：十二行本不重「今日」二字；乙十一行本同；孔本同；张校同。】〕敢爱死而忘恩乎！窃以为今日之帝未可也。」守光怒，伏诸质上，令军士寛而噉之。〔呙，古瓦翻。噉，徒滥翻。〕鹤呼曰：「不出百日，大兵当至！」〔【章：十二行本作「百日之外必有急兵」八字；乙十一行本同；张校同，云无注本与吴本同。】〕守光命以土窒其口，寸斩之。〔呼，火故翻。〕

     甲子，守光即皇帝位，国号大燕，改元应天。以梁使王瞳为左相，卢龙判官齐涉为右相，史彦群为御史大夫。〔考异曰：编遗录云御史台副使。今从庄宗实录。〕受册之日，契丹陷平州，燕人惊扰。〔宋白曰：平州，舜十二州为营州之境。周官职方在幽州之地，春秋为山戎孤竹、白狄肥子二国地，汉为肥如、石城之地。唐武德袑置平州于卢龙。〕

     岐王使刘知俊、李继崇将兵击蜀，乙亥，王宗侃、王宗贺、唐道袭、王宗绍与之战于青泥岭，〔青泥岭在兴州长举县西北五十里，悬崖万仞，上多云雨，行者多逄泥淖。〕蜀兵大败，马步使王宗浩奔兴州，溺死于江，〔此江，嘉陵江也。〕道袭奔兴元。先是，步军都指挥使王宗绾城西县，号安远军，〔九域志：西县在兴元府西一百里。〕宗侃、宗贺等收散兵走保之，知俊、继崇追围之。众议欲弃兴元，道袭曰：「无兴元则无安远，利州遂为敌境矣。〔九域志：兴元西至西县百里，西县抵利州界四十五里，自界首至利州二百六十四里。〕吾必以死守之。」蜀主以昌王宗鐬为应援招讨使，定戎团练使王宗播为四招讨马步都指挥使，〔蜀主先已遣三招讨使伐岐，今又以王宗鐬为应援招讨使，是为四招讨。〕将兵救安远军，壁于廉、让之间，〔廉水出大巴山北谷中。让水，其源起于廉水，溉田之余，东南流至古廉水城之侧。二水在南郑县东南。杜佑曰：绵州昌明县有廉水、让水。宋白续通典：县有清廉乡、让水乡。〕与唐道袭合击岐兵，大破之于明珠曲。明日又战于凫口，斩其成州刺史李彦琛。

     九月，帝疾稍愈，闻晋、赵谋入寇，自将拒之。戊戌，以张宗奭为西都留守。庚子，帝发洛阳。甲辰，至卫州，方食，军前奏晋军已出井陉。〔陉，音刑。〕帝遽命辇北趣邢洺，昼夜倍道兼行。丙午，至相州，〔九域志：卫州北至相州一百二十五里，自相州又北则趣邢洺。趣，七喻翻。〕闻晋兵不出，乃止。相州刺史李思安不意帝猝至，落然无具，坐削官爵。

     湖州刺史钱镖酗酒杀人，〔镖，甫招翻。酗，吁句翻。〕恐吴越王镠罪之，冬，十月，辛亥朔，杀都监潘长、推官锺安德，奔于吴。

     晋王闻燕主守光称帝，大笑曰：「俟彼卜年，吾当问其鼎矣。」〔以周成王卜年、楚子问鼎之事戏笑守光。〕张承业请遣使致贺以骄之，〔使，疏吏翻；下通使之使同。〕晋王遣太原少尹李承勋往。承动至幽州，用邻藩通使之礼。燕之典客者曰：「吾王帝矣，公当称臣庭见。」〔见，贤遍翻。〕承勋曰：「吾受命于唐朝为太原少尹，〔朝，直遥翻。〕燕王自可臣其境内，岂可臣他国之使乎！」守光怒，囚之数日，出而问之曰：「臣我乎﹖」承勋曰：「燕王能臣我王，则我请为臣；不然，有死而已！」守光竟不能屈。

     蜀主如利州，〔闻王宗侃为岐所败，故复如利州，以为继援。〕命太子监国。决云军虞候王琮败岐兵，〔败，补迈翻。〕执其将李彦太，俘斩三千五百级。乙卯，捉生将彭君集破岐二寨，俘斩三千级。王宗侃遣裨将林思谔自中巴间行至泥溪，〔巴州在三巴之中，谓之中巴。兴元之南有大行路，径孤云两角，过米仓山则至巴州。按后唐伐蜀还，魏王继岌与李绍琛军行次舍泥溪，当在剑州北利州界。〕见蜀主告急，蜀主命开道都指挥使王宗弼将兵救安远，及刘知俊战于斜谷，破之。〔斜，余遮翻。谷余玉翻。〕

     甲寅夜，帝发相州，乙卯，至洹水。是夜，边吏言晋、赵兵南下，帝实时进军，丙辰，至魏县。〔洹水在魏州之西成安县界。九域志：魏州成安县有洹水镇。成安县在州西三十五里。魏县在魏州西三十五里。〕或告云：「沙陀至矣！」士卒恟惧，多逃亡，严刑不能禁。既而复告云无寇，上下始定。〔败兵之气，没世不复，此之谓也。而复，扶又翻。〕戊午，贝州奏晋兵寇东武，寻引去。帝以夹寨、柏乡屡失利，〔夹寨之败见二百六十六卷开平二年，柏乡之败见上卷本年。〕故力疾北巡，思一雪其耻，意郁郁，多躁忿，功臣宿将往往以小过被诛，众心益惧。〔薛史本纪：帝至相州，左龙骧都教练使邓季筠、魏博马军都指挥使何令稠、右厢马军都指挥使陈令勋，以部下燛瘦，并腰斩于军门；次魏县，先锋指挥使黄文靖伏诛。〕既而晋、赵兵竟不出。〔帝以忿兵轻行，求雪再败之耻，使其果与晋、赵遇，亦必败矣。〕十一月，壬午，帝南还。

     燕主守光集将吏谋攻易定，幽州参军景城冯道以为未可；〔景城县属瀛州，汉旧县名。〕守光怒，系狱，或救之，得免。道亡奔晋，张承业荐于晋王，以为掌书记。〔冯道自此历事唐、晋、汉、周，位极人臣，不闻谏争，岂惩谏守光之祸邪。〕丁亥，王处直告难于晋。〔难，乃旦翻。〕

     怀州刺史开封段明远妹为美人。戊子，帝至获嘉，〔九域志：获嘉县在怀州东北一百五十里。〕明远馈献丰备，帝悦。〔段明远后改名凝，阶此宠任，位为上将，梁遂以亡。〕

     庚寅，保塞节度使高万兴奏遣都指挥使高万金将兵攻盐州，刺史高行存降。〔考异曰：实录：「开平三年六月丁未，灵武韩逊奏收复盐州，擒伪刺史李继直已下六十二人。」至此年降高行存下云：「盐州与吐蕃、党项犬牙相接，为二境咽喉之地；又乌池盐醝之利，戎、羌意未尝息。唐建中初为吐蕃所陷，砥其墉而去，由是银、夏、宁、延洎于灵武，岁以河南、山东、淮南、青、徐、江、浙等道兵士不啻四万分护其地，谓之防秋。贞元九年，朝政稍暇，乃命副元帅浑瑊总兵三万复取其地，建百雉焉，自是虏尘乃息，边患遂止。唐代革命，又复失之。今纔动偏师，遽收襟要，国之右臂，疮疣其息哉！」李茂贞养子多连「继」字。开平三年所收，似属凤翔。今又收复，云「唐革命失之」，前后必一误，或者开平既得又失之也。〕

     壬辰，帝至洛阳，疾复作。〔复，扶又翻。〕

     蜀王宗弼败岐兵于金牛，〔败，补迈翻；下同。〕拔十六寨，俘斩六千余级，擒其将郭存等。丙甲，王宗鐬、王宗播败岐兵于黄牛川，擒其将苏厚等。丁酉，蜀主自利州如兴元。援军既集，安远军望其旗，〔旗，谓蜀主之旗也。〕王宗侃等鼓噪而出，兴援军夹攻岐兵，大破之，拔二十一寨，斩其将李廷志等。己亥，岐兵解围遁去。〔解安远之围而遁。〕唐道袭先伏兵于谷邀击，又破之。庚子，蜀主西还。〔岐兵既败走，遂还。〕

     岐王左右石简颙谗刘佑俊于岐王，〔颙，鱼容翻。〕王夺其兵。李继崇言于王曰：「知俊壮士，穷来归我，不宜以谗废之。」王为之诛简颙以安之。〔为，于伪翻。〕继崇召知俊举族居于秦州。〔李继崇时镇秦州。继崇寻不能守秦州，刘知俊申此亦降于蜀。〕

     十二月，乙卯，以朗州留后马賨为永顺节度使、同平章事。〔賨，徂宗翻。马殷之弟也。〕

     镇南留后卢延昌游猎无度，百胜军指挥使黎球杀之，自立；将杀谭全播，全播称疾请老，乃免。丙辰，以球为虔州防御使。未几，球卒，〔几，居岂翻。〕牙将李彦图代知州事，全播愈称疾笃。刘岩闻全播病，发兵攻韶州，破之，刺史瘳爽奔楚，〔唐天复二年，虔人取韶州，至是复为刘氏。廖，力救翻。〕楚王殷表为永州刺史。

     丁巳，蜀主至成都。〔自兴元还至成都。〕

     戊午，以静海留后曲美为节度使。

     癸亥，以静江行军司马姚彦章为宁远节度副使，权知容州，从楚王殷之请也。刘岩遣兵攻容州，殷遣都指挥使许德勋以桂州兵救之；彦章不能守，乃迁容州士民及其府藏奔长沙，岩遂取容管及高州。〔藏，徂浪翻。开平四年，楚取容管及高州，至是弃之。〕

     甲子，晋王遣蕃汉马步总管周德威将兵三万攻燕，以救易定。

     是岁，蜀主以内枢密使潘炕为武泰节度使，〔唐置武泰军于黔州。〕炕从弟宣徽南院使峭为内枢密使。〔从，才用翻。峭，七肖翻。〕

     二年〔（壬申、九一二）〕

     春，正月，德威东出飞狐，〔自代州出飞狐。宋白曰：飞狐县，汉代郡地。曹魏封乐进于广昌昌侯国，后周于五龙城置广昌县；隋改飞狐县，因县北飞狐口为名。〕与赵王将王德明、义武将程岩会于易水。〔赵王，王镕。义武，王处直。〕丙戌，三镇兵进攻燕祁沟关，下之；〔三镇，并、槙、定。祁沟关在涿州南，易州拒马河之北。自关而西至易州六十里。拒马河东至新城县四十里。〕戊子，围涿州。〔宋白曰：涿州，古涿鹿地。汉高帝置涿郡，魏改范阳郡，取汉涿县在范水之阳为名。唐大历四年立涿州。南至莫州百百六十里，东北至幽州一百二十里。〕刺史刘知温城守，〔守，手又翻。〕刘守奇之客刘去非大呼于城下，〔呼，火故翻。〕谓知温曰：「河东小刘郎来为父讨贼，〔为，于伪翻。〕何豫汝事而坚守邪﹖」守奇免冑劳之，〔刘守奇奔晋，见二百六十六卷开平元年。劳，力到翻。〕知温拜于城上，遂降。周德威疾守奇之功，谮诸晋王，〔此周德威之褊也。降，户江翻。〕王召之；守奇恐获罪，与去非及进士赵凤来奔，上以守奇为博州刺史。去非、凤，皆幽州人也。先是，燕主守光籍境内丁壮，悉文面为兵，虽士人不免，凤诈为僧奔晋，守奇客之。〔先，悉荐翻。〕

     丁酉，德威至幽州城下，守光来求救。二月，帝疾小愈，议自将击镇、定以救之。

     帝闻岐、蜀相攻，辛酉，遣光禄卿卢玭等使于蜀，遗蜀主书，〔玭，蒲眠翻。遗，唯季翻。〕呼之为兄。〔帝与蜀主偕起于细微者也。蜀兵强地险，帝自度力不能制，故用敌国礼，呼之为兄。〕

     甲子，帝发洛阳。从官以帝诛刃无常，多惮行，帝闻之，益怒。是日，至白马顿，赐从官食，多未至，遣骑趣之于路。〔从，才用翻。趣，读曰促。〕左散骑常侍孙骘、右谏议大夫张衍、兵部郎中张儁最后至，帝命扑杀之。〔骘，职日翻。扑，弼角翻。〕考异曰：梁祖实录云赐自尽，今从庄宗实录。〕衍，宗奭之侄也。

     丙寅，帝至武陟。〔九域志：武陟县在怀州东八十里。〕段明远供馈有加于前。丁卯，至获嘉，帝追思李思安去岁供馈有阙，贬柳州司户，告辞称明远之能曰：「观明远之忠勤如此，见思安之悖慢何如！」寻长流思安于崖州，赐死。〔时远贬者悉赐死。柳州远踰岭峤，崖州再涉鲸波，思安宁得至邪！〕明远后更名凝。〔更，工衡翻。〕

     乙亥，帝至魏州，命都招讨使宣义节度使杨师厚、副使．前河阳节度使李周彝围枣强，招讨应接使．平卢节度使贺德伦、副使．天平留后袁象先围蓨县。〔九域志：枣强县在镇州东南五十五里。〕蓨县在冀州东北一百五里。宋白曰：蓨县即汉条侯国，隋开皇五年改条县为蓨县。蓨，音条。〕德伦，河西胡人；象先，下邑人也。

     戊寅，帝至贝州。

     辰州蛮酋宋邺、昌师益皆帅众降于楚，〔酋，慈由翻。帅，读曰率。〕楚王殷以邺为辰州刺史，师益为溆州刺史。〔溆，音叙。〕

     帝昼夜兼行，三月，辛巳，至下博南，登观津冢。〔汉观津县古城东南有青山，即汉文帝窦后父少消冢也。消是县人，遭秦之乱，渔钓隐身，坠渊而死。景帝立，后遣使者填以葬父，起大坟于观津城东南，县民谓之窦氏青山。〕赵将符习自变量百骑巡逻，不知是帝，遽前逼之。或告曰：「晋兵大至矣！」帝弃行幄，亟引兵趣枣强，与杨师厚军合。〔逻，郎佐翻。自下博至枣强六十余里。趣，七喻翻。〕习，赵州人也。

     枣强城小而坚，赵人聚精兵数千人守之，师厚急攻之，数日不下，城坏复修，死伤者以万数。〔此言攻城之卒死伤者也。〕城中矢石将竭，谋出降，有一卒奋曰：「贼自柏乡丧败己来，视我镇人裂眦，〔丧，息浪翻。眦，疾智翻。〕今往归之，如自投虎狼庂口耳。困穷如此，何用身为！我请独往试之。」夜，缒城出，诣梁军诈降，〔缒，驰伪翻。〕李周彝召问城中之备，对曰：「非半月未易下也。」〔易，以豉翻。〕困谋曰：〔「谋」，当作「请」。〕「某既归命，愿得一剑，效死先登，取守城将首。」〔将，即亮翻。〕周彝不许，使荷担从军。卒得间举担击周彝首，踣地，左右救至，得免。〔荷，下可翻，又如字。担，都滥翻。间，古苋翻。踣，蒲北翻。考异曰：庄宗实录：「顷之，周彝昼寝，左右未至，其人抽担击周彝首，踣于地，求兵仗不获。周彝大呼，左右救至，获免。卒睨周彝曰：『吾比欲剚刃于朱温之腹，非图尔也，误矣。』编遗录云：「时有百百姓来投军中，李周彝收于部伍间，谓周彝曰：『请赐一剑，愿先登以收其墙。』未许间，忽然抽茶担子挥击周彝，头上中担，几仆于地。左右擒之，元是枣强邑中遣来诈降，本意欲窥算招讨使杨师厚，斯人不能辨，乃误中周彝。」按此卒从周彝请剑，周彝不许而令负担，岂不知周彝非温也。又帝王与将帅居处侍卫不同，岂容不识而误中之！若本欲杀杨师厚，则似近之。今既可疑，皆不取。〕帝闻之，愈怒，命师厚昼夜急攻，丙戌，拔之，无问老幼皆杀之，流血盈城。

     初，帝引兵渡河，声言五十万。晋忻州刺史李存审屯赵州，患兵少，裨将赵行实请入土门避之，存审不可。〔入土门则退归晋阳矣。〕及贺德伦攻蓨县，存审谓史建瑭、李嗣肱曰：「吾王方有事幽蓟，无兵此来，南方之事委吾辈数人。今蓨县方急，吾辈安得坐而视之！使贼得蓨县，必西侵深、冀，患益深矣。当与公等以奇计破之。」存审乃吊兵扼下博桥，〔漳水径下博县，盖跨漳水为桥也。〕使建瑭、嗣肱分道擒生。建瑭分其麾下为五队，队各百人，一之衡水，一之南宫，一之信都，〔信都，汉古县，唐带冀州。盖其治所虽在郭下，而所管地界则环冀州近郊皆是也。〕一之阜城，自将一队深入，与嗣肱遇梁军之樵刍者皆执之，获数百人。明日会于下博桥，皆杀之，留数人断臂纵去，曰：「为我语朱公：晋王大军至矣！」〔断，音短。为，于伪翻。语，牛倨翻。〕时蓨县未下，帝引杨师厚兵五万，就贺德伦共攻之。丁亥，始至县西，未及置营，建瑭、嗣肱各将三百骑，疾梁军旗帜服色，与樵刍者杂行，〔帜，昌志翻。〕日且暮，至德伦营门，杀明者，纵火大噪，弓矢乱发，左右驰突，既暝，各斩馘执俘而去。营中大扰，不知所为。断臂者复来曰：「晋军大至矣！」〔复，扶又翻。〕帝大骇，烧营夜遁，〔以朱温之狡，济之以杨师厚，使遇他敌，犹在乱而能整。〕今史建瑭等以奇兵挠之，遂相与狼狈，至于散遁不能复振者，主将上下先有畏晋之心故也。〕迷失道，委曲行百五里，戊子旦乃至冀州；蓨之耕者荷鉏奋梃逐之，委弃军资器械不可胜计。〔梃，徒鼎翻。胜，音升。〕既而复遣骑觇之，〔觇，丑廉翻，又丑艳翻。〕曰：「晋军实未来，此乃史先锋游骑耳。」〔晋王以史建瑭为先锋指挥使，故称之。〕帝不胜凓愤，〔亲御六军，见敌之游兵而遁，故凓；师屡出而屡败，故愤。不能自胜，言其甚也。〕由是病增剧，不能乘肩舆。留贝州旬余，诸军始集。〔溃散之甚，久而后集。〕

     义昌节度使刘继威年少，淫虐类其父，〔刘继威父守光。〕淫于都指挥使张万进家，万进怒，杀之。诘旦，召大将周知裕，告其故。万进自称留后，以知裕为左都押牙。庚子，遣使奉表请降，亦遣使降于晋；晋王命周德威安抚之。知裕心不自安，〔【章：十二本「安」下有「求为景州刺史」六字；乙十一行本同；孔本同；退斋校同。】〕遂来奔，帝为之置归化军，〔为，于伪翻。〕以知裕为指挥使，凡军士自河朔来者皆隶之。辛丑，以万进为义昌留后。甲辰，改义昌为顺化军，以万进为节度使。〔为杨师厚劫徙张万进张本。〕

     乙巳，帝发贝州；丁未，至魏州。〔贝州南至魏州二百一十里。〕

     戊申，周德威遣裨将李存晖等攻瓦桥关，〔九域志：瓦桥关在涿州南一百二十里。〕其将吏及莫州刺史李严。严，叽州人也，涉猎书传，〔传，直恋翻。〕晋王使傅其子继岌，严固辞。晋王怒，将斩之，教练使孟知祥徒跣入谏曰：「强敌未灭，大王岂宜以一怒戮向义之士乎！」〔言非所以招怀燕人。〕乃免之。知祥，迁之弟子，〔孟迁以邢州降晋，又背晋以邢州降梁者也。孟知祥始此。李克让之伲也。〔李克让，晋王克用之弟。〕

     吴镇南节度使刘威，歙州观察使陶雅，宣州观察使李遇，常州刺史李简，皆武忠王旧将，有大功，〔杨行密谥武忠王。〕以徐温自牙将秉政，〔徐温自右牙指挥使秉政，见二百六十六卷开平元年。〕内不能平；李遇尤甚，常言：「徐温何人，吾未尝识面，一旦乃当国邪！」

     馆驿使徐玠使于吴越，道过宣州，温使玠说遇入见新王，〔说，式芮翻。见，贤遍翻。〕遇初许之；玠曰：「公不尔，〔不尔，犹言不如此也。〕人谓公反。」遇怒曰：「君言遇反，杀侍中者非反邪！」侍中，谓威王也。〔杨渥谥威王。李遇斥言筡温杀之。〕温怒，以淮南节度副使王檀为宣州制置使，〔「王檀」恐当作「王坛」。〕数遇不入朝之罪，〔数，所具翻。朝，直遥翻；下同。〕遣都指挥使柴再用帅升、润、池、歙兵纳檀于宣州，〔帅，读曰率。〕升州副使徐知诰为之副。遇不受代，再用攻宣州，踰月不克。

     夏，四月，癸丑，以楚王殷为武安、武昌、静江、宁远节度使，洪、鄂四面行营都统。〔欲使攻杨氏之洪、鄂也。〕

     乙卯，博王友文来朝，〔来朝于魏州行宫。〕请帝还东都。丁巳，发魏州；己未，至黎阳，以疾淹留；乙丑，至滑州。〔黎阳至滑州，隔大河耳。今滑州古城已沦于河。〕

     维州羌胡董琢反，蜀主遣保銮军使赵绰讨平之。

     己巳，帝至大梁。

     帝闻岭南与楚相攻，甲戌，以右散骑常侍韦戬等为潭、广和謟使，〔戬，子践翻。〕往解之。

     戊寅，帝发大梁。

     周德威白晋王，以兵少不足攻城，〔言幽州城大而固，非兵少所能攻。〕晋王遣李存审将吐谷浑、契苾骑兵会之。〔契，欺讫翻。〕李嗣源攻瀛州，刺史赵敬降。

     五月，甲申，帝至洛阳，疾甚。

     司空、门下侍郎、同平章事薛贻矩卒。

     燕主守光遣其将单廷珪将精兵万人出战，与周德威遇于龙头冈。〔龙头冈在幽州城东南。考异曰：庄宗实录作「羊头冈」，今从庄宗列传。庄宗实录：「四月己卯朔，周德威擒单廷珪，进军大城庄。」薛史及庄宗列传周德威传云，「五月七日擒廷珪，十二日次大城庄。」今从之。〕廷珪曰：「今日必擒周杨五以献。」杨五者，德威小名也。既战，见德威于陈，〔陈，读曰阵。〕援枪单骑逐之，〔援，于元翻。〕枪及德威背，德威侧身避之，奋檛反击廷珪坠马，〔单廷珪之马方矣驰，势不得止。周德威侧身避其锋，马差过前，则德威已在枪里，奋檛击廷珪，廷珪安所避之，此其所以坠马也。格鬬之势，刀不如棒，谓此也。〕生擒，置于军门。燕兵退走，德威引骑乘之，燕兵大败，斩首三千级。廷珪，燕骁将也，燕人失之，夺气。

     己丑，蜀大赦。

     李遇少子为淮南牙将，遇最爱之，徐温执之，至宣州城下示之，其子啼号求生，〔少，诗照翻。号，户高翻。〕遇由是不忍战。〔举大事者不顾家。李遇既与徐温为敌，乃顾一子邪！〕温使典客何荛入城，以吴王命说之〔荛，如招翻。说式芮翻。〕曰：「公本志果反，请斩荛以徇；不然，随荛纳款。」遇乃开门请降，温使柴再用斩之，九其族。于是诸将始畏温，莫敢违其命。〔诸将，谓刘威、陶雅辈。〕

     徐佑诰以功迁升州刺史。知诰事温甚谨，安于劳辱，或通夕不解，带，温以是特爱之，每谓诸子曰：「汝辈事我能如知诰乎﹖」〔徐温以善事杨行密而窃吴国之权，徐知诰以善事徐温而窃徐氏之权，天邪！〕时诸州长吏多武夫，专以军军旅为务，不恤民事；知诰在升州独选用廉吏，修明政教，招延四方士大夫，倾家赀无所爱。洪州进士未齐丘，好纵横之术，〔好，呼到翻。纵，子容翻。〕谒知诰，知诰奇之，辟为推官，与判官王令谋、参军王翃专主谋议，〔翃，乎萌翻。〕以牙吏马仁裕、周宗、曹悰为腹心。〔悰，徂宗翻。〕仁裕，彭城人；宗，涟水人也。〔为佑诰篡杨氏张本。〕

     闰月，壬戌，帝疾增甚，谓近臣曰：「我经营天下三十年，〔帝以唐僖宗中和三年镇宣武，创业之始也，至是年三十一年。〕不意太原余呩更昌炽如此！〔谓晋也。呩，鱼列翻。〕吾观其志不小，天复痔我年，〔复，扶又翻；下同。〕我死，诸儿非彼敌也，吾无葬地矣！」因哽咽，〔哽，古杏翻。〕绝而复苏。〔气绝而复息为苏。〕

     高季昌潜有据荆南之志，乃奏筑江陵外郭，增广之。

     丙寅，蜀门下侍郎、同平章事王锴罢为兵部尚书。〔锴，口骇翻。〕

     帝长子郴王友裕早卒。〔郴，丑林翻。〕次假子博王友文，〔友文本姓康，名勤。〕帝特爱之，常留守东都，兼建昌宫使。〔帝以大梁旧第为建昌宫。〕次郢王友珪，其母亳州营倡也，〔倡，音昌。薛史：友珪小字遥喜，母失其姓，本亳州营妓也。唐光启中，帝徇地亳州，召而侍寝。月余，将舍之而去，以娠告。是时元贞张后贤而有宠，帝素惮之，由是不果携归大梁，因留亳州，以别宅贮之。及期，妓以生男来告，帝喜，故字之曰「遥喜」。后迎归汴。〕为左右控鹤都指挥使。次均王友贞，为东都马步都指挥使。〔【章：十二行本「使」下有「无宠」二字；乙十一行本同；孔本同；张校同。】〕

     初，元贞张皇后严整多智，帝敬惮之。后殂，〔张后殂于唐昭宗天佑元年。〕帝纵意声色，诸子虽在外，常征其妇入侍，帝往往乱之。友文妇王氏色美；帝尤宠之，虽未以友文为太子，帝意常属之。〔属，之欲翻。〕友珪心不平。友珪尝有过，帝挞之，友珪益不自安。帝疾甚，命王氏召友文于东都，欲与之诀，且付以后事。友珪妇张氏亦朝夕侍帝侧，知之，密告友珪曰：「大家以传国宝付王氏怀往东都，吾属死无日矣。」夫妇相泣。左右或说之曰：「事急计生，何不改图，时不可失！」〔古人有言曰：「淫而不父，必有子祸。」说，式芮翻。〕

     六月，丁丑，朔，帝命敬翔出友珪为莱州刺史，即令之官。已宣旨，未行敕。〔敬翔时为宣政使，故使之行敕。翔佐帝有年矣，军国大谋无不预，随事弥缝，转帝凶暴之气以成，功亦不为小。寝疾弥留而出友珪于外，使翔能为之谋，则必有以处友珪，而帝免剚刃之祸。颠而不扶，焉用彼相哉！〕时左迁者多追赐死，友珪益恐。

     戊寅，友珪易服微行入左龙虎军，见统军韩勍，以情告之。勍亦见功臣宿将多以小过被诛，惧不自保，遂相与合谋。〔臣子俱逆，亦上之人有以致之也。被，皮义翻。〕勍以牙兵五百人从友珪杂控鹤士入，伏于禁中，〔梁以侍卫亲军为控鹤军。〕中夜斩关入，至寝殿，侍疾者皆散走。帝惊起，问：「反者为谁﹖」友珪曰：「非怹人也。」帝曰：「我固疑此贼，恨不早杀之。汝悖逆如此，天地岂容汝乎！」〔悖，蒲内翻，又蒲没翻。〕友珪曰：「老贼万段！」友珪仆夫冯廷谔刺帝腹，刃出于背。〔刺，七亦翻。〕友珪自以败毡裹之，瘗于寝殿，〔年六十一。瘗，于计翻。〕秘不发丧。遣供奉官丁昭溥驰诣东都，命均王友贞杀友文。

     己卯，矫诏称：「博王友文谋逆，遣兵突入殿中，赖郢王友珪忠孝，将兵诛之，保全朕躬。然疾因震惊，弥致危殆，宜令友珪权主军国之务。」韩勍为友珪谋，〔为，于伪翻。〕多出府库金帛赐诸军及百官以取悦。

     辛巳，丁昭溥还，〔还，从宣翻。〕闻友文已死，乃发丧，宣遗制，友珪即皇帝位。

     时朝廷新有内难，中外人情匈忷忷。〔难，乃旦翻。忷，许勇翻。〕许州军士更相告变，匡国节度使韩建皆不之省，亦不为备；〔更，工衡翻。省，悉景翻。史言韩建死期将至。〕丙申，马步都指挥使张厚作乱，杀建，〔考异曰：庄宗实录，九月建遇害。今从薛史。〕友珪不敢诘，〔诘，去吉翻。〕甲辰，以厚为陈州刺史。

     秋，七月，丁未，大赦。

     天雄节度使罗周翰幼弱，军府事皆决于牙内都指挥使潘晏；北面都招讨使、宣义节度使杨师厚军于魏州，久欲图之，惮太祖威严，不敢发。至是，师厚馆于铜台驿，〔因铜雀台以名驿。然铜雀台在邺，不在魏州。〕潘晏入谒，执而杀之，引兵入牙城，据位视事。壬子，制以师厚为天雄节度使，〔考异曰：梁功臣列传杨师厚传云：「太祖初弃天下，郡府乘间为乱甚众。魏之衙内都指挥使潘晏与大将臧延范、赵训将谋反变；有密告者，师厚布兵擒捕，斩之。七月除魏博节度使。」薛史师厚传略同。今从庄宗列传朱友珪传及庄宗实录。〕徙周翰为宣义节度使。〔唐僖宗文德元年，罗弘信得魏博，传子至孙而亡。〕

     以侍卫诸军使韩勍领匡国节度使。〔韩勍以同逆领节。〕

     甲寅，加吴越王镠尚父。

     甲子，以均王友贞为开封尹、东都留守。

     蜀太子元坦更名元膺。〔宗懿更名元坦，见上卷开平四年。按欧史，蜀主建时得铜牌子于什仿县，有文二十余字，建以为符谶，因取之以名诸子，故又更名元膺。更，工衡翻。〕

     丙寅，废建昌宫使，以河南尹张宗奭为国计使，凡天下金谷旧隶建昌宫者悉主之。〔梁祖受禅，以博王友文领建昌宫使，专领金谷。友珪既杀友文，故废之而置国计使。〕

     八月，龙骧军三千人戍怀州者，〔戍怀州所以备晋人自上党下太行以窥洛阳。〕溃乱东走，所过剽掠；〔剽，匹妙翻。考异曰：庄宗列传友珪传云：「重霸据州为乱，壮健者团结于巩村，将为朱温雪耻。」明宗实录杜晏球传云：「龙骧军作乱，欲入京城，已至河阳。」今按梁祖实录，戊子邺州奏称怀州屯驻龙骧骑军溃散，十一日夜至州南十五里巩村安下，及五鼓分队逃逸，安得据怀州及至河阳事也！〕戊子，遣东京马步军都指挥使霍彦威、左耀武指挥使杜晏球讨之，庚寅，击破乱军，执其都将刘重遇于鄢陵，甲午，斩之。〔为友贞以龙骧军起义诛友珪张本。〕

     郢王友珪既篡立，诸宿将多愤怒，虽由加恩礼，终不悦。告哀使至河中，护国节度使冀王朱友谦泣曰：「先帝数十年开创基业，前日变起宫掖，声闻甚恶，〔闻，音问。〕吾备位藩镇，心窃耻之。」〔朱友谦本陕州牙将朱简也，唐末附朱温，赐名友谦，列于诸子，故因此声友珪弒逆之罪。律以支法，臣弒君，子弒父，凡在官者杀无赦，则友珪之罪，凡为梁之臣子者皆得而诛之也。〕友珪加友谦侍中、中书令，以诏书自辨，且征之。友谦谓使者曰：「所立者为谁﹖先帝晏驾不以理，吾且至洛阳问罪，何以征为！」戊戌，以侍卫诸军使韩勍为西面行营招讨使，督诸军讨之。友谦以河中附于晋以求救，九月，丁未，以感化节度使康怀贞为河中都招讨使，更以韩勍副之。

     友珪以兵部尚书知崇政院事敬翔，太祖腹心，恐其不利于己，欲解其内职，〔内职，谓知崇政院事。〕死失人望，庚午，以翔为中书侍郎、同平章事；壬申，以户部尚书李振充崇政院使。翔多称疾不预事。〔敬翔、李振于此时皆先朝佐命功臣也。李振代敬翔领崇政院使，则振与友珪同恶。敬翔虽称疾不预事，若律之以古人主在与在主亡与亡之法，亦不免于死。〕

     康怀贞等与忠武节度牛存节合兵五万屯河中城西，攻之甚急。晋王遣其将李存审、李嗣肱、李嗣恩将兵救之，败梁兵于胡壁。〔败，补迈翻。〕嗣恩，本骆氏子也。〔欧史义儿传，嗣恩本姓骆，吐谷浑部人。〕

     吴武忠王之疾病也，周隐请召刘威，〔事见二百六十五卷唐天佑二年。〕威曰〔【章：十二行本「曰」作「由」；乙十一行本同；孔本同；熊校同。】〕是为帅府所忌。〔帅府，谓广陵帅府。帅，所类翻。〕或谮之于徐温，温将讨之。威幕客黄讷说威曰：〔说，式芮翻。〕「公受谤虽深，反本无状，若轻舟入觐，则嫌疑皆亡矣。」威从之。陶雅闻李遇败，亦惧，与威偕诣广陵，温待之甚恭，如事武忠王之礼，优加官爵，雅等悦服，由是人皆重温。讷，苏州人也。温与威、雅帅将吏请于李俨，承制加嗣吴王隆演太师、吴王，〔隆演之嗣吴王，李茂贞承制所加也。杨行密因李俨来使尊之承制，徐温等因其旧而请于俨。帅，读曰率。〕以温领镇海节度使、同平章事，淮南行军司马如故。温遣威、雅还镇。〔刘威镇洪州，陶雅镇歙州。徐温事威、雅如事杨行密，贵而不敢忘旧者，能矫情为之；至于遣威、雅归镇，不特时人服之，威、雅亦心服矣。自古以来，英雄分量固自不同，至于随其分量以制一时之事则一也。善观史者毋忽诸！〕

     辛巳，蜀改剑南东川曰武德军。

     朱友谦复告急于晋，〔复，扶又翻。〕冬，十月，晋王自将自泽潞而西，〔不自太原南出汾、晋。将，即亮翻。〕遇康怀贞于解县，〔宋白曰：解县，汉旧县，后魏改为北解县。按此前解县在临晋县界，隋开皇十六年于此置解县，大业二年省，九年自绥化故城移虞乡县于废县理。唐武德元年改虞乡县为解县，仍于蒲州界别置虞乡县。九域志：解在蒲州东九十五里，虞乡在蒲州东六十里。解，户买翻。考异曰：庄宗同光四年实录、庄宗列传、薛史、唐余录朱友谦传皆云「与汴军遇于平阳，大破之。」今从庄宗天佑九年实录。〕大破之，斩首千级，追至白径岭而还。〔白径岭在河中安邑县东。〕梁兵解围，退保陕州〔九域志：河中南至陕州二百三十八里。陕，失冉翻。〕友谦身自至猗氏谢晋王，〔九域志：猗氏县在河中府东北九十五里。〕从者数十人，撤武备，诣晋王帐，拜之为舅。晋夜置张酒乐，友谦大醉。晋王留宿帐中，友谦安寝，鼾息自如。〔朱友谦以此示委心晋王，无所猜间也。鼾，下旦翻。〕明旦复置酒而罢。

     杨师厚既得魏博之众，又兼都招讨使，宿卫劲兵多在麾下，诸镇兵皆得调发，〔调，徒钓翻。〕威势甚重，心轻郢王友珪，遇事往往专行不顾。友珪患之，发诏召之，云「有北边军机，欲与卿面议。」师厚将行，其腹心皆谏曰：「往必不测。」师厚曰：「吾知其为人，虽往，如我何！」乃帅精兵万余人，渡河趣洛阳，〔帅，读曰率。趣，七喻翻。〕友珪大惧。丁亥，至都门，〔城外郭门曰都门。〕留兵于外，与十余人入见，〔见，贤遍翻。〕友珪喜，甘言逊词以悦之，赐与巨万。癸巳，遣还。

     十一月，赵将王德明将兵三万掠武城，〔武城，汉之东武城县，唐属贝州。九域志：在州东五十里。〕至于临清，攻宗城，下之。癸丑，杨师厚伏兵唐店，邀击，大破之，斩首五千余级。

     甲寅，莽神武元圣孝皇帝于宣陵，〔宣陵在河南伊阙县。〕庙号太祖。

     吴淮南节度副使陈璋等将水军袭楚岳州，执刺史苑玫；〔开平元年，楚取岳州；三年，苑玫降楚，至此为淮南所执。玫自江西降楚，楚使之守岳州也。〕楚王殷遣水军都指挥使杨定真救岳州。璋等进攻荆南，高季昌遣其将倪可福拒之。吴恐楚人救荆南，遣抚州刺史刘信帅江、抚、袁、吉、信五州兵屯吉州，为璋声援。〔屯吉州以张声势，若将进兵攻潭、衡者，以牵制楚兵。〕

     十二月，戊寅，蜀行营都指挥使王宗汾攻岐文州，拔之，守将李继夔走。〔文州，古阴平之地将，即亮翻；下同。〕

     是岁，隰州都将刘训杀刺史，以州降晋，晋王以为瀛州刺史。训，永和人也。〔永和县属隰州，汉狐讘县地，隋为永和县。九域志：在州西一百里。〕

     虔州防御使李彦图卒，州人奉谭全播知州事，遣使内附，诏以全播为百胜防御使、虔．韶二州节度开通使。〔虔州先有百胜指挥，今因以为军州之号。开通使者，言使之开通道路，南达交、广也。〕

     高季昌出兵，声言助梁伐晋，进攻襄州，山南东道节度使孔勍击败之。自是朝贡路绝。〔高季昌既与孔勍交恶，入梁之路遂绝，不复朝贡，败，补万翻。〕勍，兖州人也。

     均王上〔讳友贞，太祖第三子。王溥会要曰：太祖第四子，母曰元贞皇后张氏。即位，改名瑱，其后又改名锽。余按王溥云第四子者，并假子博王友文数之也。〕

     春，正月，丁巳，晋周德威拔燕顺州。〔唐贞观四年平突厥，以其部落置顺、佑、化、长四州，六年，以顺州侨治营州南之五柳戍。沈括曰：幽州东北三十里有望京馆，东行少北十里余出古长城，又二十里至中顿，又踰孙侯河行二十里至顺州，其北平斥，土厚宜稼。又东北行七十里至檀州。金人疆域图：顺州至燕京一百十五里。匈奴须知：顺州南至燕京九十里。其载道里远近不同，今并存之。宋白曰：幽州东北至顺州八十里。大元顺州领怀柔、密云二县，属大同〔都〕府路。〕

     癸亥，郢王友珪朝享太庙；〔朝，直遥翻。〕甲子，祀圜丘，改元凤历。〔考异曰：庄宗列传云「七日」，实录云「庚戌，友珪祀圜丘，改元。」今从薛史。〕

     吴陈璋攻荆南，不克而还，茢南兵与楚兵会于江口以邀之；〔江口，茢江口也。还，音旋，又如字。〕璋知之，舟二百艘骈为一列，夜过，二镇兵遽出追之，不能及。〔艘，苏遭翻。〕

     晋周德威拔燕安远军，蓟州将成行言等降于晋。〔将，即亮翻。宋白曰：蓟州治渔阳，本春秋无终子之国，隋开皇初徙玄州于此，炀帝废州，立渔阳郡。唐初废郡，其地属幽州；开元十八年置蓟州，取古蓟门关以名。州西至幽州二百一十里。〕

     二月，壬午，蜀大赦。

     郢王友珪既得志，遽为荒淫，内外愤怒，友珪虽啖以金缯，终莫之附。〔啖，徒滥翻。缯，慈陵翻。〕驸马都尉赵岩，犨之子，〔赵犨守陈州，拒黄巢有功，见唐僖宗纪。〕太祖之伲也；〔岩尚太祖女长乐公主。〕左龙虎统军、侍卫亲军都指挥使袁象先，太祖之甥也。〔袁象先父敬初，尚太祖妹万安大长公主。〕岩奉使至大梁，〔使，疏吏翻。〕均王友贞密与之谋诛友珪，岩曰：「此事成败，在招讨杨令公耳。〔杨师厚官中书令，为北面都招讨使，故称之。〕得其一言谕禁军，吾事立办。」〔时梁重兵皆在杨师厚之手，又勋名为众所服，故欲得其言谕禁军。〕均王乃遣腹心马慎交之魏州说杨师厚曰：「郢王篡弒，人望属在大梁，说，式芮翻。属，之欲翻。〕公若因而成之，此不世之功也。」且许事成之日赐犒军钱五十万缗。〔犒，苦到翻。〕师厚与将佐谋之，曰：「方郢王弒逆，吾不能即讨；今君臣之分已定，〔分，扶问翻。〕无故改图，可乎﹖」或曰：「郢王亲弒君父，贼也；均王举兵复雠，义也。奉义讨贼，何君臣之有！彼若一朝破贼，公将何以自处乎﹖」〔处，昌吕翻。〕师厚曰：「吾几误计。」〔几，居依翻。〕乃遣其将王舜贤至洛阳，阴与袁象先谋，遣招讨马步都虞候谯人朱汉宾将兵屯滑州为外应。〔谯，汉县，唐带亳州。〕赵岩归洛阳，亦与象先密定计。

     友珪治龙骧军溃乱者，〔去年怀州龙骧军乱。治，直之翻。〕搜捕其党，获者族之，经年不已。时龙骧军有戍大梁者，友珪征之，均王因使人激恕其众曰：「天子以怀州屯兵叛，追汝辈欲尽坑之。」〔考异曰：庄宗列传、朱友贞传及薛史、欧阳史末帝云：「左、右龙骧都戍汴，友贞伪作友珪诏，追还洛下。」庄宗实录云：「友珪疑而召之。」按梁太祖实录云：「丙戌，东京言龙骧军准诏追赴西京，军情不肯进发。」实友珪征之，非友贞伪作诏，但激怒言坑之耳。〕其众皆惧，莫知所为。丙戌，均王奏龙骧军疑惧，未肯前发。戊子，龙骧将校见均王，泣请可生之路，〔将，即亮翻。校，户教翻。〕王曰：「先帝与汝辈三十余年征战，经营王业。今先帝尚为人所弒，汝辈安所逃死乎！」因出太祖画像示之而泣曰：「汝能自趣洛阳雪雠耻，〔趣，七喻翻。〕则转祸为福矣。」众皆踊跃呼万岁，请兵仗，王给之。

     庚寅旦，袁象先等帅禁兵数千人突入宫中。〔帅，读曰率。〕友珪闻变，与妻张氏及冯廷谔趋北垣楼下，将踰城，自度不免，〔趋，七喻翻。度，徒洛翻。〕令廷谔先杀妻，后杀己，廷谔亦自刭。〔刭，古顶翻，断首也。〕诸军十余万大掠都市，〔汴兵未至洛阳，禁卫诸军已杀友珪矣。〕百司逃散，中书侍郎、同平章事杜晓、侍讲学士李珽皆为乱兵所杀，〔珽，他鼎翻。〕门下侍郎、同平章事于兢、宣政使李振被伤。至晡乃定。

     象先、岩赍传国宝诣大梁迎均王，王曰：「大梁国家创业之地，〔梁祖自宣武节度使并诸镇。〕何必洛阳！」乃即帝位于大梁，复称干化三年，追废友珪为庶人，复博王友文官爵。

     丙申，晋李存晖攻燕檀州，刺史陈确以城降。〔匈奴须知：檀州南至燕京一百六十里，东南至蓟州一百九十里。宋白曰：檀州，古白檀之地。〕

     蜀唐道袭自兴元罢归，复为枢密使。太子元膺廷疏道袭过恶，〔疏，分列也。于朝会廷中条分列言其过恶，故曰廷疏。〕以为不应复典机要，〔复，扶又翻。〕蜀主不悦。庚子，以道袭为太子太保。

     三月，甲辰朔，晋周德威拔燕卢〔芦〕台军。

     丁未，帝更名锽；久之，又名瑱。〔更，工衡翻。锽，户盲翻。瑱，他甸翻。考异曰：薛史云，贞明中更名瑱。诸书皆无年月，今因名锽终言之。〕

     庚戌，加杨师厚兼中书令，赐爵邺王，赐诏不名，事无巨细必咨而后行。

     帝遣使招抚朱友谦；友谦复称藩，奉梁年号。〔去年朱友谦附晋，今虽复称藩，实阴附于晋。〕

     丙辰，立皇弟友敬为康王。

     乙丑，晋将刘光浚克古北口，〔檀州燕乐县东有东军、北口二守捉。北口，长城口也。沈括曰：檀州东北五十里有金沟馆。自馆少东北行，乍原乍隰，三十余里至中顿。过顿，屈折北行峡中，济滦水，通三十余里，钩折投山隙以度，所谓古北口也。匈奴须知：虎北口南至燕京三百里。〕燕居庸关使胡令圭等奔晋。〔幽州昌平县北十五里有军都陉，西北三十五里有纳款关，即居庸故关。〕

     戊辰，以保义留后戴思远为节度使，镇邢州。〔唐昭义军统潞、泽、邢、洺、磁五州。唐末兵争，晋得潞州，仍以为昭义军。自孟方立以至于梁，以邢、洺、磁三州为昭义军，萸有两昭义军。今梁改邢、洺、磁为保义军，而以陕州之保义军为镇国军。考异曰：薛史思远传云：「贞明中，为邢州留后。属张万进杀刘继威，命思远镇之。」按万进杀继威在前。从本纪。〕

     燕主守光命大将元行钦将骑七千，牧马于山北，募山北兵以应契丹；〔刘守光求救于契丹，故使元行钦募兵于山北以应之。〕又以骑将高行珪为武州刺史，以为外援。晋李嗣源分兵徇山后八军，皆下之；晋王以其弟存矩为新州刺史总之。〔为存矩以骄惰致乱张本。〕以燕纳降军使卢文进为裨将。李嗣源进攻武州，高行珪以城降。元行钦闻之，引兵攻行珪；行珪使其弟行周质于晋军以求救，〔质，音致。〕李嗣源引兵救之，行钦解围去。嗣源与行周追至广边军，〔妫州怀戎县北有广边军，故白云城也。宋白曰：广边军在妫州北一百三里。高行周兄弟本贯广边军鵰窠村。〕凡八战，行钦力屈而降；嗣源爱其骁勇，养以为子。〔考异曰：庄宗实录「行周」作「行温」。张昭周太祖实录云：「燕城危蹙，甲士亡散，刘守光召元行钦。行钦部下诸将以守光必败，赴召无益，乃请行钦为燕帅，称留后。行钦无如之何，乃谓诸将曰：『我为帅，亦须归幽州。』众然之。行钦以行珪在武州，虑为后患，乃令人于怀戎掠得其子，絷之自随。至武州，行钦谓行珪曰：『将士立我为留后，共汝父子同行，先定军府，然后降太原；若不从，必杀汝子。』行珪曰：『大王委尔亲兵，遂图叛逆，吾死不能从也。』其子泣告行珪。行珪谓曰：『元公谋逆，何以顺从！与尔诀矣。』行珪城守月余，城中食尽，士有饥色。行珪乃召集居人谓之曰：『非不为父老惜家属，不幸军士乏食，可斩予首出降，即坐见宁帖。』行珪为治有恩，众泣曰：『愿出私粮济军，以死共守。』乃夜缒其弟行周为质于晋军，氙兵救援。周德威命李嗣本、李嗣源、安金全救武州，比至，行钦解围矣。嗣源与行珪追蹑至广边军，行钦帅骑拒战。行珪呼谓行钦曰：『与公俱事刘家，我为刘家守城，尔则僭称留后，谁之过也﹖今日之事，何劳士众，与君抗衡以决胜负。』行钦骁猛，骑射绝众，报曰『可！』行周马足微蹶，将踣，嗣源跃马救之，檛击行钦几坠。行钦正身引弓射嗣源，中髀贯鞍。嗣源拔矢，凡八战，控弦七发，矢中行钦，犹沬血酣战不解。是夜，行钦穷蹙，固守广边军，晋兵围之。嗣源遣人告之曰：『彼此战将，不假言谕。事势可量，亟来相见，必保功名。』翌日，行钦面缚出降。嗣源酌酒饮之，抚其背曰：『吾子壮士也。』养为假子。临敌擒生，必有所获，名闻军中。」庄宗实录、薛史纪及元行钦传、明宗实录皆云，「行钦闻行珪降晋，帅兵攻之。」惟周太祖实录高行周传云，「行钦称留后，行珪城守，不从。」然恐行周卒时，去燕亡已久，行周名位尊显，门生故吏虚美其兄弟，故与诸说特异。今从众书。〕嗣源进攻儒州，拔之，〔唐末于妫州东置儒州，领晋山一县。〕以行珪为代州刺史。行周留事嗣源，常与嗣源假子从珂分将牙兵以从。〔将，即亮翻。从，才用翻。〕从珂母魏氏，镇州人，先适王氏，生从珂，嗣源从晋王克用战河北，得魏氏，以为妾，故从珂为嗣源子，及长，以勇健〔【章：十二行本「健」下有「善战」二字；乙十一行本同；孔本同。】〕知名，嗣源爱之。〔李从珂始此。考异曰：张昭于国初修唐废帝实录云：「废帝讳从珂，明宗皇帝之元子也。母曰宣宪皇后魏氏，镇州平山人。中和末，明宗徇地山东，留戍平山，得魏后。帝以光启元年正月二十三日生于外舍。属赵人负盟，用兵不息，音问阻绝，帝甫十岁，方得归宗。时明宗为裨将，性阔达不能治生，曹后亦疏于画略，生计所资，惟宣宪而已。曹后未有胎胤，干家宜室。帝与部曲王建立、皇甫立，代北往来供馈，曹后怜之，不异所生。」薛史：「末帝讳从珂，本姓王氏，镇州人也。母宣宪皇后魏氏，以光启元年生帝于平山。景福中，明宗为武皇骑将，略地至平山，遇魏氏，虏之，帝时年十余岁，明宗养为己子。」刘恕取废帝录，以为明宗即位后不立从珂而欲立从荣，从荣死，传位于从厚，故人皆谓从珂为养子。按张昭仕明宗为史官，异代修废帝录，无所讳避，而不言养子，事似可信。然李克用光启元年以前未尝徇地山东，又从珂若果是明宗子，明宗必不舍之而立从荣；从珂亦当不服。今从薛史。〕

     吴行营招讨使李涛帅众二万出千秋岭，攻吴越衣锦军。〔自杭州东南度千秋岭则至杭州临安县。薛史，梁开平二年改临安县广义乡为衣锦乡。帅，读曰率。衣，于既翻。〕吴越王镠以其子湖州刺史传瓘为北面应援都指挥使以救之，睦州刺史传褄为招讨收复都指挥使，将水军攻吴东洲以分其兵势。〔东洲，即常州东洲也。褄，力吊翻，又力小翻。〕

     夏，四月，癸未，以袁象先领镇南节度使、〔镇南军，洪州，时属吴。此所谓名号节度使也，五代及十国皆有之。〕同平章事。

     晋周德威进军逼幽州南门，壬辰，燕主守光遣使致书于德威以请和，语甚卑而哀。德威曰：「大燕皇帝尚未郊天，何雌伏如是邪！〔汉赵温曰：大丈夫当雄飞，安能雌伏。〕予受命讨有罪者，结盟继好，〔好，呼到翻。〕非所闻也。」不答书。守光惧，复遣人祈哀，〔复，扶又翻。〕德威乃以闻于晋王。

     千秋岭道险狭，钱传瓘使人伐木以断吴军之后而击之，〔断，音短。〕吴军大败，虏李涛及士卒三千余人以归。

     己亥，晋刘光浚拔燕平州，执刺史张在吉。五月，光浚攻营州，刺史杨靖降。〔宋白曰：平州东北至营州六百九十里。〕

     乙巳，蜀主以兵部尚书王锴为中书侍郎、同平章事。〔锴，口骇翻。〕

     杨师厚与刘守奇将汴、滑、徐、兖、魏、博、邢、洺之兵十万大掠赵境，〔杨师厚以燕、晋交兵，乘虚掠赵。〕师厚自柏乡入攻土门，趣赵州，守奇自贝州入趣冀州，〔九域志：柏乡北至赵州七十余里；贝州北至冀州一百二十余里。趣，七喻翻。〕所过焚掠。庚戌，师厚至镇州，〔九域志：赵州北至镇州九十五里。〕营于南门外，燔其关城。壬子，师厚自九门退军下博，守奇引兵与师厚会攻下博，拔之。晋将李存审、史建瑭戍赵州，兵少，赵王告急于周德威。德威遣骑将李绍衡会赵将王德明同拒梁军。师厚、守奇自弓高渡御河而东，〔隋炀帝大业四年穿永济渠，引沁水南达于河，北通涿郡，后人因谓之御河。〕逼沧州，张万进惧，请迁于河南；师厚表徙万进镇青州，以守奇为顺化节度使。〔去年改沧州义昌军为顺化军。〕

     吴遣宣州副指挥使花虔将兵会广德镇遏使涡信屯广德，〔涡，古禾翻，姓也。〕将复寇衣锦军。〔复，扶又翻。〕吴越钱传瓘就攻之。

     六月，壬申朔，晋王遣张承业诣幽州，与周德威议军事。

     丙子，蜀主以道士杜光庭为金紫光禄大夫、左谏议大夫，封蔡国公，进号广成先生。光庭博学善属文，〔属，之欲翻。〕蜀主重之，颇与议政事。

     吴越钱传瓘拔广德，虏花虔、涡信以归。

     戊子，以张万进为平卢节度使。

     辛卯，燕主守光遣使诣张承业，请以城降；承业以其无信，不许。

     蜀太子元膺，豭喙龅齿，〔豭，古牙翻，牡豕也。喙，许秽翻。龅，步交翻，露齿也。〕目视不正，而警敏知书，善骑射，性狷急猜忍。〔狷，吉掾翻。〕蜀主命杜光庭选纯静有德者使侍东宫，光庭荐儒者许寂、徐简夫，太子未尝与之交言，日与乐工群小嬉戏无度，僚属莫敢谏。

     秋，七月，蜀主将以七夕出游。丙午，太子召诸王大臣宴饮，集王宗翰、内枢密使潘峭、翰林学士承旨高阳毛文锡不至，太子怒曰：「集王不来，必峭与文锡离间也。」〔峭，七肖翻。间，古苋翻。〕大昌军使徐瑶、常谦，素为太子所亲信，酒行，屡目少保唐道袭，道袭惧而起。丁未旦，太子入白蜀主曰：「潘峭、毛文锡离间兄弟。」蜀主怒，命贬逐峭、文锡，以前武泰节度使兼侍中潘炕为内枢密使。〔炕，苦浪翻。〕

     太子出，道袭入，蜀主以其事告之，道袭曰：「太子谋作乱，欲召诸将、诸王，以兵锢之，〔曰锢者，以禁锢为义。〕然后举事耳。」蜀主疑焉，遂不出；〔遂不以七夕出游。〕道袭请召屯营兵入宿卫，许之。内外戒严。

     太子初不为备，闻道袭召兵，乃以天武甲士自卫，捕潘峭、毛文锡至，檛之几死，〔檛，则瓜翻。〕囚诸东宫；又捕成都尹潘峤，囚诸得贤门。戊申，徐瑶、常谦与怀胜军使严璘等各帅所部兵奉太子攻道袭。〔帅，读曰率。〕至清风楼，道袭引屯营兵出拒战；道袭中流矢，〔中，竹仲翻。〕逐至城西，斩之。〔考异曰：九国志：「建将七夕出游，先一日，元膺召诸军使及诸王宴饮邸第中，且议七夕从行之礼，而集王宗翰等不至。」又曰：「诘朝，元膺入白建曰：『潘峭、毛文锡离间兄弟，将图不轨。』」又曰：「及闻唐袭征兵，乃遣伶官安悉香谕军使全殊率天武甲士以自卫。」又曰：「明日，徐瑶、常谦与怀胜军使严璘等协谋，以所部兵挟元膺以逐唐袭。元膺介马率卒过其兄宗贺之门，召与同进。宗贺曰：『兵起无名，不敢闻命。』建急召宗侃、宗贺及诸军使，令以兵讨寇。乃逐唐袭至城西斩之，尽杀屯营兵；又自大安门登陴以入，攻瑶、谦等。」欧阳史曰：「元膺与伶人安悉香、军将喻全殊率天武兵自卫，召大将徐瑶、常谦率兵出拒袭，与袭战神武门，袭中流矢坠马死。」十国纪年：「丁未，元膺令军使喻全殊帅天武兵自卫。戊申，徐瑶、常谦及左大昌军使王承燧等各帅所部兵奉元膺攻唐道袭。道袭自私第被甲乘马，过王宗贺门邀之，宗贺曰：『兵起无名，且不奉诏，公宜缓行。』元膺遣天武将唐据帅亲兵逐道袭至城西斩之。」据九国志，云「徐瑶等挟元膺以逐唐袭」，似袭在宫中，欲逐出之也。欧阳史云「元膺召瑶等帅兵出拒袭，攻东宫而元膺拒之」，纪年云「瑶等奉元膺攻唐道袭，道袭自私第被甲乘马」，似道袭出在外第，元膺就攻之也。按道袭止以挟君自重，既劝蜀主发兵自卫，岂肯更出在外第，必止于禁中也。盖瑶等引兵攻宫禁以求道袭，道袭以屯营兵出拒战，兵败走至城西，为唐据所杀耳。九国志又云「元膺介马帅卒过其兄宗贺之门，召与同进」，是元膺邀宗贺也。纪年云「道袭自私第被甲乘马过宗贺门要之」，是道袭邀宗贺也。按道袭私第安得有兵！观宗贺所答之辞，似语太子，非语道袭也。宜劝之速入宿卫，岂得云「公宜缓行」也！潘炕言「太子非有他志，陛下宜面谕大臣以安社稷」，盖当时蜀主闻乱，既信道袭之言，又不忍讨太子，无决然号令，故炕言太子无他志，当召大臣讨徐瑶等为乱者耳。九国志云「令宗侃等出兵讨寇，乃逐唐袭至城西斩之」，是官军斩袭也，若然，何故明日亟加袭赠谥乎！此必误也。〕杀屯营兵甚众，中外惊扰。

     潘炕言于蜀主曰：「太子与唐道袭争权耳，无他志也。陛下宜面谕大臣以安社稷。」蜀主乃召兼中书令王宗侃、王宗贺、前利州团练使王宗鲁，使发兵讨为乱者徐瑶、常谦等。宗侃等陈于西球场门，〔陈，读曰阵。〕兼侍中王宗黯自大安门梯城而入，与瑶、谦战于会同殿前，杀数十人。〔【章：十二行本「人」下有「余众皆溃」四字；乙十一行本同；张校同。】〕瑶死，谦与太子奔龙跃池，〔龙跃池即摩诃池。〕匿于舰中。〔【章：十二行本「中」下有「及暮稍定」四字；乙十一行本同；孔本同；退斋校同。舰，户黯翻。〕己酉，〔【章：十二行本「酉」下有「旦」字；乙十一行本同；孔本同；张校同。】〕太子出就舟人伹食，〔伹，古太翻，乞也。〕舟人以告蜀主，亟遣集王宗翰往慰抚之；比至，〔比，必利翻。〕太子已为卫士所杀。蜀主疑宗翰杀之，大恸不已。左右恐事变，会张格呈慰谕军民牓，读至「不行斧钺之诛，将误社稷之计」，蜀主收涕曰：「朕何敢以私害公！」于是下诏废太子元膺为庶人。宗翰奏诛手刃太子者，元膺左右坐诛死者数十人，贬窜者甚众。

     庚戌，赠唐道袭太师，谥忠壮；复以潘峭为枢密使。

     甲子，晋五院军使拔〔【章：十二行本「拔」上有「李信」二字；乙十一行本同；孔本同；张校同。】〕莫州，擒燕将毕元福。八月，乙亥，李信拔瀛州。

     赐高季昌爵勃海王。

     晋王与赵王镕会于天长。〔即镇州之天长镇也。〕

     楚宁远节度使姚彦章将水军侵吴鄂州，吴以池州团练使吕师造为水陆行营应援使，未至，楚兵引去。

     九月，甲辰，以御史大夫姚洎为中书侍郎、同平章事。

     燕主守光引兵夜出，复取顺州。〔是年春正月，晋周德威拔燕顺州。〕

     吴越王镠遣其子传瓘、传褄〔褄，力雕翻，又力吊、力小二翻。〕及大同节度使传瑛攻吴常州，营于潘葑。〔今常州无锡县有潘葑酒库。葑，音封。〕徐温曰：「浙人轻而怯，」〔轻，墟正翻。〕帅诸将倍道赴之。〔帅，读曰率；下同。〕至无锡，黑云都将陈佑言于温曰：「彼谓吾远来罢倦，未能决战，〔罢，读曰疲。〕请以所部乘其无备击之。」乃自怹道出敌后，温以大军当其前，夹攻之，吴越大败，斩获甚众。

     高季昌造战舰五百艘，治城堑，缮器械，为攻守之具，〔治，直之翻。堑，七艳翻。〕招聚亡命，交通吴、蜀，〔东通吴，西通蜀。〕朝廷浸不能制。

     冬，十月，己巳朔，燕主守光帅众五千夜出，将入檀州；庚午，周德威自涿州引兵邀击，大破之。守光以百余骑逃归幽州，其将卒降者相继。

     蜀潘炕屡请立太子，蜀主以雅王宗辂类己，信王宗杰才敏，欲择一人立之。郑王宗衍最幼，其母徐贤妃有宠，欲立其子，使飞龙使唐文扆讽张格上表请立宗衍。〔扆，隐岂翻。上，时掌翻。〕格夜以表示功臣王宗侃等，诈云受密旨，众皆署名。蜀主令相者视诸子，亦希旨言郑王相最贵。〔相，息亮翻。〕蜀主以为众人实欲立宗衍，不得已许之，曰：「宗衍幼懦，能堪其任乎﹖」甲午，立宗衍为太子。〔为宗衍亡蜀张本。〕受册毕，潘炕以朝廷无事，称疾请老，蜀主不许；涕泣固请，乃许之。国有大疑，常遣使就第问之。

     岭南节度使刘岩求婚于楚，楚王许以女妻之。〔妻，七细翻。〕

     卢龙巡属皆入于晋，燕主守光独守幽州城，求援于契丹；契丹以其无信，竟不救。守光屡请降于晋，晋人疑其诈，终不许。至是，守光登城谓周德威曰：「俟晋王至，吾则开门泥首听命。」德威使白晋王。十一月，甲辰，晋王以监军张承业权知军府事，自诣幽州，辛酉，单骑抵城下，谓守光曰：「朱温篡逆，余本与公合河朔五镇之兵兴复唐祚。〔五镇，潞、镇、定、幽、沧。「本」字下当有「欲」字。〔【章：十二行本正有「欲」字；孔本同。】〕公谋之不臧，乃效彼狂僭。镇、定二帅皆俛首事公，〔镇帅，王镕；定帅，王处直。俛，音免。〕而公曾不之恤，是以有今日之役。〔守光攻易定，晋王救之；遂伐守光，事见上年。〕丈夫成败须决所向，公将何如﹖」守光曰：「今日俎上肉耳，惟王所裁。」王悯之，与折弓矢为誓，〔折，而设翻。〕曰：「但出相见，保无怹也。」〔言不杀之。〕守光辞以他日。

     先是，守光爱将李小喜多赞成守光之恶，言听计从，权倾境内。〔先，悉荐翻。〕至是，守光将出降，小喜止之。是夕，小喜踰城诣晋军，〔【章：十二行本「军」下有「降」字；孔本同；张校同。】〕且言城中力竭。壬戌，晋王督诸军四面攻城，克之，擒刘仁恭及其妻妾，守光帅妻子亡去。癸亥，晋王入幽州。〔唐昭宗干宁二年刘仁恭据幽州，至是父子俱败亡。帅，读曰率。〕

     以宁国节度使王景仁为淮南西北行营招讨应接使，〔梁攻淮南，攻其西北。〕将兵万余侵庐、寿。〔庐、寿，二州名。为王景仁为吴所败张本。〕

