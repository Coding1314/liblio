卷第二百八十一【后晋纪二】起强圉作噩（丁酉），尽着雍淹茂（戊戌），凡二年。

     高祖圣文章武明德孝皇帝上之下

     天福二年〔（丁酉、九三七）〕

     春，正月，乙卯，日有食之。〔考异曰：实录：「正月甲寅朔，乙卯日食。」十国纪纪：「蜀乙卯朔日食。」盖晋人避三朝日食而改历耳。〕

     诏以前北面招收指挥使安重荣〔此在晋阳围城中所授安重荣军职言也，故曰前。重，直龙翻。〕为成德节度使，〔时秘琼自为成德留后，以安重荣代之。〕以秘琼为齐州防御使。〔秘，姓也，汉、魏之间有南安秘宜。〕遣引进使王景崇谕琼以利害。重荣与契丹将赵思温偕如镇州，琼不敢拒命。〔畏契丹也。〕丙辰，重荣奏已视事。〔为安重荣以成德反张本。〕景崇，邢州人也。

     契丹以幽州为南京。〔欧史曰：以幽州为燕京。参考赵思温为留守事，则南京为是。〕

     李崧、吕琦逃匿于伊阙民间。帝以始镇河东，崧有力焉，德之；〔李崧议以帝镇河东，事见二百七十八卷唐明宗长兴三年。〕亦不责琦。〔李崧、吕琦建和契丹以制河东之议，见上卷上年三月。〕乙丑，以琦为秘书监；丙寅，以崧为兵部侍郎、判户部。

     初，天雄节度使兼中书令范延光微时，有术士张生语之云：〔语，牛倨翻。〕「必为将相。」延光既贵，信重之。延光尝梦蛇自脐入腹，以问张生，张生曰：「蛇者龙也，帝王之兆。」延光由是有非望之志。唐潞王素与延光善，及赵德钧败，延光自辽州引兵还魏州，〔赵德钧败见上卷上年闰十一月。范延光屯辽州见上年十月；其还魏州亦必在闰十一月。〕虽奉表请降，〔降，户江翻。〕内不自安，以书潜结秘琼，欲与之为乱；琼受其书不报，延光恨之。琼将之齐，过魏境，延光欲灭口，且利其货，遣兵邀之于夏津，杀之。〔为范延光以魏反，复以货为杨光远所杀张本。夏津，古鄃县，唐天宝元年更名夏津，属贝州；宋以夏津属北京，在京东北二百五十里。夏，户雅翻。〕丁卯，延光奏称夏津捕盗兵误杀琼；帝不问。

     戊寅，以李崧为中书侍郎、同平章事，充枢密使，桑维翰兼枢密使。时晋新得天下，藩镇多未服从；或虽服从，反仄不安。兵火之余，府库殚竭，民间困穷，而契丹征求无厌。〔厌，于盐翻。〕维翰劝帝推诚弃怨以抚藩镇，卑辞厚礼以奉契丹，训卒缮兵以修武备，务农桑以实仓廪，通商贾以丰货赐。数年之间，中国稍安。〔史言桑维翰有益于石晋草创之初者如此。贾，音古。〕

     吴太子琏纳齐王知诰女为妃。〔琏，力展翻。〕

     知诰始建太庙、社稷，改金陵为江宁府，〔先是，吴以升州为金陵府，今复更名。〕牙城曰宫城，厅堂曰殿；以左&#8231;右司马宋齐丘、徐玠为左&#8231;右丞相，马步判官周宗、内枢判官黟人周延玉为内枢使。〔黟，汉县，唐属歙州。九域志：在州西一百五十三里。黟，颜师古音伊，刘昫音硻。〕自余百官皆如吴朝之制。〔朝，直遥翻。〕置骑兵八军，步兵九军。

     二月，吴主以卢文进为宣武节度使，〔宣武军汴州，时属晋，吴以卢文进遥领耳。〕兼侍中。

     戊子，吴主使宜阳王璪如西都，〔吴以金陵为西都见上卷上年。璪，子皓翻。〕册命齐王；王受册，赦境内。册王妃曰王后。

     吴越王元瓘之弟顺化节度使、同平章事元簔获罪于元瓘，废为庶人。〔钱元簔得罪之始见二百七十八卷唐明宗长兴四年。簔，音向。〕

     契丹主自上党过云州，大同节度使沙彦珣出迎，契丹主留之，不使还镇。节度判官吴峦在城中，谓其众曰：「吾属礼义之俗，安可臣于夷狄乎！」众推峦领州事，闭城不受契丹之命，契丹攻之，不克。应州马军都指挥使金城郭崇威亦取臣契丹，挺身南归。〔汉之金城，唐兰州五泉县是也。唐之金城，汉为枝阳县地，凉置广武郡，隋废郡为广武县，唐干元二年更曰金城，属兰州。按此非兰州之金城，乃应州之金城县也。唐明宗生于代北之金凤城，及即位，以其地置金城县，仍置应州，治焉。郭崇威盖以土人为本镇都将。又匈奴须知云：应州东至幽州八百五十里；金城县东北至朔州八百里。如须知所云，应州与金城县似为两处，南北风马牛不相及，未能审其是，又当从涉其地者问之。挺，拔也。〕

     契丹主过新州，命威塞节度使翟璋敛犒军钱十万缗。初，契丹主阿保机强盛，室韦、奚、霁皆役属焉。〔翟，直格翻，又徒历翻，姓也。犒，苦到翻。霁，似入翻。〕奚王去诸苦契丹贪虐，帅其众西徙妫州，〔帅，读曰率。〕依刘仁恭父子，号西奚。〔东奚居琵琶川；西奚徙妫州，依北山而居。〕去诸卒，子扫剌立。〔剌，来达翻；下拽剌同。〕唐庄宗灭刘守光，赐扫剌姓李名绍威。绍威娶契丹逐不鲁之姊。逐不鲁获罪于契丹，奔绍威，绍威纳之；契丹怒，攻之，不克。绍威卒，子拽剌立。〔拽，户结翻。〕及契丹主德光自上党北还，〔还，从宣翻，又如字。〕拽剌迎降，〔降，户江翻。〕时逐不鲁亦卒，契丹主曰：「汝诚无罪，扫剌、逐不鲁负我。」皆命发其骨，硙而扬之。〔硙，五对翻，也，今人谓之磨。扬，余章翻。〕诸奚畏契丹之虐，多逃叛。契丹主劳翟璋曰：「当为汝除代，令汝南归。」〔劳，力到翻。为，于伪翻。〕己亥，璋表乞征诣阙。既而契丹遣璋将兵讨叛奚、攻云州，有功，留不遣璋，璋郁郁而卒。

     张砺自契丹逃归，为追骑所获，契丹主责之曰：「何故舍我去﹖」对曰：「臣华人，饮食衣服皆不与此同，生不如死，愿早就戮。」契丹主顾通事高彦英曰：「吾常戒汝善遇此人，〔契丹置通事以主中国人，以知华俗、通华言者为之。宋白曰：契丹主腹心能华言者目曰通事，谓其洞达庶务。〕何务使之失所而亡去﹖若失之，安可复得邪！」〔复，扶又翻。〕笞彦英而谢砺。砺事契丹主甚忠直，遇事辄言，无所隐避，契丹主甚重之。〔史言契丹主知重儒者。〕

     初，吴越王镠少子元軈〔少，诗照翻。軈，思聿翻。考异曰：晋高祖实录、十国纪年作「元球」，今从吴越备史、九国志。〕数有军功，〔数，所角翻。〕镠赐之兵仗。及吴越王元瓘立，元軈为土客马步军都指挥使〔【章：十二行本「使」下有「静江节度使」五字；乙十一行本同；孔本同；张校同。】〕兼中书令，恃恩骄横，〔横，户孟翻。〕增置兵仗至数千，国人多附之。元瓘忌之，使人讽元軈请输兵仗，出判温州，元軈不从。铜官庙吏告元軈遣亲信祷神，求主吴越江山；又为蜡丸从水窦出入，与兄元簔谋议。〔蜡丸者，蜡弹书也，作书以蜡丸其外。〕三月，戊午，元瓘遣使者召元軈宴宫中，既至，左右称元軈有刃坠于怀袖，即格杀之；并杀元簔。〔元簔被幽见二百七十八卷唐明宗长兴四年。〕元瓘欲按诸将吏与元簔、元軈交通者，其子仁俊谏曰：「昔光武克王郎，曹公破袁绍，皆焚其书疏以安反侧，〔光武事见三十九卷汉更始二年。曹公事见六十四卷献帝建安五年。〕今宜效之。」元瓘从之。

     或得唐潞王膂及髀骨献之，庚申，诏以王礼葬于徽陵南。〔唐闵帝之葬从徽陵，封纔数尺，见者悲之。潞王葬于徽陵南，见者莫之悲也，岂非人心之公是非邪！〕

     帝遣使诣蜀告即位，且叙姻好；〔蜀主孟知祥与帝皆后唐之主伲，蜀主娶晋王克用侄女，帝娶明宗女，与蜀后主兄弟行也，故叙姻好。好，呼到翻。〕蜀主复书，用敌国礼。

     范延光聚卒缮兵，悉召巡内刺史集魏州，〔天雄军巡内有贝、博、卫、澶，相五州刺史。〕将作乱。会帝谋徙都大梁，桑维翰曰：「大梁北控燕、赵，南通江、淮，水陆都会，资用富饶。今延光反形已露，大梁距魏不过十驿，〔唐制，三十里一驿。十驿，三百里。〕彼若有变，大军寻至，所谓疾雷不及掩耳也。」丙寅，下诏，托以洛阳漕运有阙，东巡汴州。

     吴徐知诰立子景通为王太子；固辞不受。追尊考忠武王温曰太祖武王，妣明德太妃李氏曰王太：后。壬申，更名诰。〔更，工衡翻。徐知诰去名上「知」字，单名「诰」，示不与徐氏兄弟同也。〕

     庚辰，帝发洛阳，留前朔方节度使张从宾为东都巡检使。

     汉主以疾愈，大赦。

     交州将皎公羡杀安南节度使杨廷艺而代之。〔长兴二年杨廷艺得交州，见唐明宗纪。皎，姓也。〕

     夏，四月，丙戌，帝至汴州；丁亥，大赦。

     吴越王元瓘复建国，如同光故事。〔元瓘之初立，罢建国，事见二百七十八卷唐明宗长兴三年。〕丙申，赦境内，立其子弘僔为世子。〔僔，子损翻。〕以曹仲达、沈崧、皮光业为丞相，镇海节度判官林鼎掌教令。

     丁酉，加宣武节度使杨光远兼侍中。

     闽主作紫微宫，饰以水晶，土木之盛倍于宝皇宫。〔唐明宗长兴二年闽主璘作宝皇宫。〕又遣使散诣诸州，伺人隐慝。〔慝，吐得翻。〕

     五月，吴徐诰用宋齐丘策，欲结契丹以取中国，遣使以美女、珍玩泛海修好，〔好，呼到翻。〕契丹主亦遣使报之。

     丙辰，敕权署汴州牙城曰大宁宫。〔时御史台奏：「汴州在梁有京都之号，及唐庄宗废为宣武军，至明宗行幸时，掌事者修葺衙城，遂挂梁时宫殿门牌额，当时识者或窃非之。一昨车驾省方，暂居梁苑，衙城内斋合牌额一如明宗行幸之时，无都号而有殿名，恐非典据。窃寻秦、汉以来，銮舆所至，多立宫名。隋于扬州立江都宫，太原立汾阳宫，岐州立仁寿宫，唐于太原立晋阳宫，同州立长春宫，岐州立九成宫，宫中殿合，皆题署牌额，以准皇居。请依故事，于汴州衙城门权挂一宫门牌额，则其余斋合并可取便为名。」敕：「行阙宜以大宁宫为名。」〕

     壬申，进范延光爵临清郡王，以安其意。

     追尊四代考妣为帝后。〔按五代会要：高祖璟谥靖祖孝安皇帝，妣秦氏谥元皇后；曾祖郴谥肃祖孝简皇帝，妣安氏谥恭皇后；祖昱谥睿祖孝平皇帝，妣米氏谥献皇后；考绍雍谥献祖孝元皇帝，妣何氏谥懿皇后。若以前史谓皇考名臬捩鸡推之，则四世之名，意皆有司所撰者也。〕己卯，诏太社所藏唐室罪人首听亲旧收葬。初，武卫上将军娄继英尝事梁均王，为内诸司使，至是，请其首而葬之。〔唐藏梁均王首于太社见二百七十二卷庄宗同光元年。史为娄继英请而不克葬张本。〕

     六月，吴诸道副都统徐景迁卒。

     范延光素以军府之政委元随左都押牙孙锐，锐恃恩专横，〔横，户孟翻。〕符奏有不如意者，对延光手裂之。会延光病经旬，锐密召澶州刺史冯晖，与之合谋逼延光反；〔澶，时连翻。〕延光亦思张生之言，〔张生之言见上正月。〕遂从之。

     甲午，六宅使张言奉使魏州还，言延光反状；义成节度使符彦饶奏延光遣兵渡河，焚草市；〔时天下兵争，凡民居在城外，率居草屋以成市里，以其价廉功省，猝遇兵火不至甚伤财以害其生也。此草市在滑州城外。〕诏侍卫马军都指挥使、昭信节度使白奉进将千五百骑屯白马津以备之。〔白马津在滑州白马县。〕奉进，云州人也。丁酉，以东都巡检使张从宾为魏府西南面都部署。戊戌，遣侍卫都军使杨光远〔侍卫都军使，即侍卫诸军都指挥使。〕将步骑一万屯滑州。己亥，遣护圣都指挥使杜重威将兵屯卫州。〔五代会要曰：天福六年改成德两军为护圣左右军。据此，则此时已有护圣军矣。〕重威，朔州人也，尚帝妹乐平长公主。〔长，知两翻。〕范延光以冯晖为都部署，孙锐为兵马都监，将步骑二万循河西抵黎阳口。〔黎阳在魏州西南，故循河西上而后至。〕辛丑，杨光远奏引兵踰胡梁渡。〔此即史思明所济胡良渡也，在滑州北岸澶州界。薛史：天福六年，诏以胡梁渡月城为大通军，浮桥为大通桥。〕

     以翰林学士、礼部侍郎和凝为端明殿学士。凝署其门不通宾客。前耀州团练推官襄邑张谊〔襄邑县属宋州。九域志：在大梁东南一百七十里。〕至书于凝，以为「切近之职为天子耳目，宜知四方利病，奈何拒绝宾客！虽安身为使，如负国何！」凝奇之，荐于桑维翰，未几，除左拾遗。〔几，居岂翻。〕谊上言：「北狄有援立之功，宜外敦信好，〔好，呼到翻。〕内谨边备，不可自逸，以启戎心。」帝深然之。

     契丹攻云州，半岁不能下。吴峦遣使间道奉表求救，帝为之致书契丹主请之，〔间，胡苋翻。陉北诸州皆归契丹，故间道南来。为，于伪翻。〕契丹主乃命翟璋解围去。帝召峦归，以为武宁节度副使。

     丁未，以侍卫使杨光远为魏府四面都部署，〔侍卫使即侍卫都军使，史从省文也。〕张从宾为副部署兼诸军都虞候，昭义节度使高行周将本军屯相州，为魏府西面都部署。〔相州在魏州之西，使高行周自潞州将兵屯相州，以临范延光。〕

     军士郭威旧隶刘知远，当从杨光远北征，〔自大梁而征魏州为北征。薛史周纪：郭威初事李继韬；继韬诛，配从马直。晋祖领副侍卫；召置麾下，因而得事汉祖。〕白知远乞留。人问其故，威曰：「杨公有奸许之才，无英雄之气，得我何用﹖能用我者其刘公乎！」〔为郭威为刘知远佐命张本。〕

     诏张从宾发河南兵数千人击范延光。〔河南兵，河南府兵也。张从宾时为洛阳巡检使，故使发之。〕延光使人诱从宾，〔诱，音酉。〕从宾遂与之同反，杀皇子河阳节度使重信，〔重，直龙翻；下重乂同。〕使上将军张继祚知河阳留后。继祚，全义之子也。〔张全义自唐末尹河南，历唐、梁。〕从宾又引兵入洛阳，杀皇子权东都留守重乂，以东都副留守、都巡检使张延播知河南府事，从军。〔【章：十二行本「军」作「宾」；乙十一行本同；孔本同。张从宾虽以张延播知河南府事，不使之在府治事，而使之从军。〕取内库钱帛以赏部兵；留守判官李遐不与，兵众杀之。从宾引兵扼汜水关，〔汜水关以县名关，即虎牢关也。详见辩误。〕将逼汴州。诏奉国都指挥使侯益帅禁兵五千会杜重威讨张从宾；〔帅，读曰率。〕又诏宣徽使刘处让自黎阳分兵讨之。时羽檄纵横，从官在大梁者无不恟惧，〔羽檄纵横，言军书纷委也。从官家属皆留东都，而从驾在汴，根本已拔，故恟惧也。纵，子容翻。从，才用翻。恟，许拱翻。〕独桑维翰从容指昼军事，〔从，千容翻。〕神色自若，接对宾客，不改常度，众心差安。〔史言桑维翰能以整暇镇物。〕

     槀方士言于闽主，云有白龙夜见螺峰；〔见，贤遍翻。螺，卢戈翻。〕闽主作白龙寺。时百役繁兴，用度不足，闽主谓吏部侍郎、判三司候官蔡守蒙曰：〔后汉置东候官县，隋废入闽县，唐复置候官县，属福州。九域志：治州郭下。〕「闻有司除官皆受赂，有诸﹖」对曰：「浮议无足信也。」闽主曰：「朕知之久矣，今以委卿，择贤而授，不肖及罔冒者勿拒，〔罔冒，谓欺罔伪冒而求官者。以事理之所无而欺上，谓之罔；假他人之所有以饰伪，谓之冒。〕第令纳赂，籍而献之。」守蒙素廉，以为不可；闽主怒，守蒙惧而从之。自是除官但以货多少为差。〔为蔡守蒙以卖官受诛张本。〕闽主又以空名堂牒使医工陈究卖官于外，〔堂牒，即今人所谓省札。空名者，未书所授人名，既卖之得钱而后书填。空，若贡翻。〕专务聚敛，无有盈厌。〔敛，力赡翻。厌，于盐翻，又如字。〕又诏民有隐年者杖背，隐口者死，逃亡者族。果菜鸡豚，皆重征之。

     秋，七月，张从宾攻汜水，杀巡检使宋廷浩。帝戎服，严轻骑，将奔晋阳以避之。桑维翰叩头苦谏曰：「贼锋虽盛，势不能久，请少待之，不可轻动。」帝乃止。〔史言桑维翰有胆略，晋朝倚以为社稷之固。少，诗沼翻。〕

     范延光遣使以蜡丸招诱失职者，右武卫上将军娄继英、右卫大将军尹晖在大梁，温韬之子延浚、延沼、延衮居许州，皆应之。〔尹晖举军降潞王以得节镇，今居环卫，则为散官。温韬自唐明宗时受诛，其诸子废弃；而娄继英子妇温延沼女也，继英亦居冗散，故皆应延光。〕延光令延浚兄弟取许州，聚徒已及千人。继英、晖事泄，皆出走。壬子，敕以延光奸谋，诬污忠良，自今获延光谍人，赏获者，杀谍人，〔污，乌故翻。谍，达协翻。〕禁〔【章：十二行本「禁」作「焚」；张校同。】〕蜡书，勿以闻。〔不欲知所招诱主名，所以安反侧也。〕晖将奔吴，为人所杀。继英奔许州，依温氏。忠武节度使苌从简盛为之备，延浚等不得发，欲杀继英以自明，延沼止之，遂同奔张从宾。继英知其谋，劝从宾执三温，皆斩之。

     白奉进在滑州，〔是年六月遗白奉进屯白马。白马，滑州治所也。〕军士有夜掠者，捕之，获五人，其三隶奉进，其二隶符彦饶，奉进皆斩之；彦饶以其不先白己，甚怒。明日，奉进从数骑诣彦饶谢，彦饶曰：「军中各有部分，〔分，扶问翻。〕奈何取滑州军士并斩之，殊无客主之义乎！」〔符彦饶自以镇滑州为主，白奉进屯滑州为客。〕奉进曰：「军士犯法，何有彼我！仆已引咎谢公，而公怒不解，岂欲与延光同反邪！」拂衣而起，彦饶不留；帐下甲士大噪，擒奉进，杀之。从骑走出，大呼于外，诸军争擐甲操兵，諠噪不可禁止。〔从，才用翻。呼，火故翻。擐，音宦。操，七刀翻。〕奉国左厢都指挥使马万惶惑不知所为，帅步兵欲从乱，遇右厢都指挥使卢顺密帅部兵出营，〔帅，读曰率。〕厉声谓万曰：「符公擅杀白公，必与魏城通谋。此去行纔二百里，〔魏城，谓魏州城也。时范延光据魏州反。九域志：滑州南至大梁二百里。时帝在大梁。〕吾辈及军士家属皆在大梁，汝何不思报国，乃欲助乱，自求族灭乎！今日当共擒符公，送天子，立大功。军士从命者赏，违命者诛，勿复疑也！」〔复，扶又翻。〕万所部兵尚有呼跃者，〔呼，火故翻。〕顺密杀数人，众莫敢动。万不得已从之，与奉国都虞候方太等共攻牙城，执彦饶，令太部送大梁。甲寅，敕斩彦饶于班荆馆，〔左传，楚伍举与声子相善，伍举出奔，声子遇郑郊，班荆相与食而言。杜预注曰：班，布也；布荆坐地共议。以「班荆」名馆，取诸此也。此馆必在汴州郊外。〕其兄弟皆不问。〔按符存审诸子皆有材气，而彦卿又为一时名将。彦饶不能驭下，仓成乱，中弟初不通谋，罪不相及，古法也。〕

     杨光远自白皋引兵趣滑州，〔趣，七喻翻。〕士卒闻滑州乱，欲推光远为主。光远曰：「天子岂汝辈贩弄之物！晋阳之降出于穷迫，〔谓在晋安寨杀张敬达而降也，事见上卷上年。降，户江翻。〕今若改图，真反贼也。」其下乃不敢言。时魏、孟、滑三镇继叛，〔魏，范延光。孟，张从宾。滑，符彦饶。〕人情大震，帝问计于刘知远，对：「帝者之兴自有天命。陛下昔在晋阳，粮不支五日，俄成大业。今天下已定，内有劲兵，北结强虏，〔强虏，谓契丹。〕鼠辈何能为乎！愿陛下抚将相以恩，臣请戢士卒以威；〔戢，则立翻。〕恩威兼着，京邑自安，本根深固，则枝叶不伤矣。」知远乃严设科禁，〔科，条也。〕宿卫诸军无敢犯者。有军士盗纸钱一揺，〔揺，逢玉翻，释云帊也。〕主者擒之，〔主者，纸□之主也。〕左右请释之，知远曰：「吾诛其情，不计其直。」竟杀之。〔唐法，治盗计赃定罪。刘知远严刑以威众，欲镇服其心以折乱萌，非可常行于平世也。〕由是众皆畏服。

     乙卯，以杨光远为魏府行营都招讨使、兼知行府事，以昭义节度使高行周为河南尹、东京留守，〔「京」，当作「都」。〕以杜重威为昭义节度使、充侍卫马军都指挥使，以侯益为河阳节度使。〔侯益与杜重同讨张从宾，就命镇河阳。〕帝以滑州奏事皆马万为首，擢万为义成节度使。〔就以滑帅赏马万。晋、汉之间，有白再荣因乱而帅成德，马万之类也。〕丙辰，以卢顺密为果州团练使，〔果州时属蜀，命卢顺密遥领团练使。〕方献为赵州刺史；既而知皆顺密之功也，更以顺密为昭义留后。〔更，工衡翻。时杜重威领昭义节以讨张从宾，故以卢顺密为留后。〕

     冯晖、孙锐引兵至六明镇，〔六明镇在胡梁渡北。〕光远引之渡河，半渡而击之，晖、锐众大败，多溺死，斩首三千级，晖、锐走还魏。

     杜重威、侯益引兵至汜水，遇张从宾众万余人，与战，俘斩殆尽，遂克汜水。从宾走，乘马渡河，溺死；〔溺，奴狄翻。〕获其党张延播、继祚、娄继英，送大梁，斩之，灭其族。〔符彦饶、张从宾等皆死，冯晖、孙锐又败，范延光之势孤且饂矣。〕史馆修撰李涛上言，张全义有再造洛邑之功，〔事见二百五十七卷唐僖宗光启三年。〕乞免其族，乃止诛继祚妻子。涛，回之族曾孙也。〔李回，唐武宗会昌中为相。〕

     杨光远奏知博州张晖举城降。〔博州，范延光巡属也。〕

     安州威和指挥使王晖〔五代会要：唐有威和、拱宸内直军，晋天福六年改为兴顺左、右军。〕闻范延光作乱，杀安远节度使周緕，〔緕，古回翻。〕自领军府，欲俟延光胜则附之，败则渡江奔吴。帝遣右领军上将军李金全将千骑如安州巡检，许赦王晖为唐州刺史。

     范延光知事不济，归罪于孙锐而族之，〔孙锐劝范延光反见上六年。〕遣使奉表待罪。戊寅，杨光远以闻，帝不许。

     吴同平章事王令谋如金陵劝徐诰受禅，诰让不受。

     山南东道节度使安从进恐王晖奔吴，遣行军司马张朏将兵会复州兵于要路邀之。〔朏，敷尾翻。邀其自复州而奔吴鄂州之路也。〕晖大掠安州，将奔吴，部将胡进杀之。八月，癸巳，以状闻。李金全至安州，将士之预于乱者数百人，金全说谕，悉遣诣阙；〔说，式芮翻。〕既而闻指挥使武彦和等数十人挟贿甚多，伏兵于野，执而斩之。彦和且死，呼曰：〔呼，火故翻。〕「王晖首恶，天子犹杀之；我辈胁从，何罪乎！」帝虽知金全之情，掩而不问。

     吴历阳公蒙知吴将亡，甲子，〔【章：十二行本「子」作「午」；乙十一行本同；张校同。】〕杀守卫军使王宏；宏子勒兵攻蒙，蒙射杀之。〔蒙被囚见二百七十九卷唐潞王清泰元年。射，而亦翻。〕以德胜节度使周本吴之勋旧，引二骑诣庐州，欲依之。〔九域志：和州西至庐州五百三十里。〕本闻蒙至，将见之，其子弘祚固谏，本怒曰：「我家郎君来，何为不使我见！」弘祚合扉不听本出，〔门辟则两扉开，门阖则两扉合。〕使人执蒙于外，送江都。徐诰遣使称诏杀蒙于采石，〔迎而杀之，不使得至江都。〕追废为悖逆庶人，绝属籍。〔绝杨氏属籍。悖，蒲内翻，又蒲没翻。〕侍卫军使郭悰杀蒙妻子于和州，诰归罪于悰，贬池州。〔悰，徂宗翻。〕

     乙巳，赦张从宾、符彦饶、王晖之党，未伏诛者皆不问。

     梁、唐以来，士民奉使及俘掠在契丹者，悉遣使赎还其家。

     吴司徒、门下侍郎、同平章事、内枢使、忠武节度使王令谋〔忠武军许州，时属晋，吴以王令谋遥领节镇耳。〕老病无齿，或劝之致仕，令谋曰：「齐王大事未毕，吾何敢自安！」疾亟，〔亟，纪力翻。〕力劝徐诰受禅。是月，吴主下诏，禅位于齐。李德诚复诣金陵帅百官劝进，宋齐丘不署表。〔宋齐丘以受禅之议不自己发，而为周宗等所先，遂坚持异议，欲以为名。复，扶又翻。帅，读曰率。〕九月，癸丑，令谋卒。〔王领谋所见诚不可与王琨同日语也。〕

     甲寅，以李金全为安远节度使。〔为李金全外叛张本。〕

     娄继英未及葬梁均王而诛死，〔娄继英求葬梁均王，见上五月。〕诏梁故臣右卫上将军安崇阮与王故妃郭氏葬之。

     丙寅，吴主命江夏王璘奉玺绶于齐。〔杨行密据有江、淮，传渥、隆演，至溥而亡。璘，离珍翻。玺，斯氏翻。绶，音受。〕冬，十月，甲申，齐王诰即皇帝位于金陵，大赦，改元升元，国号唐。〔徐诰自以本李氏之子，既举大号，欲纂唐绪，故改国号为唐。为复李姓张本。〕追尊太祖武王日武皇帝。〔犹不敢忘徐温而追尊之。其后立李氏宗庙，遂以徐温为义祖。〕乙酉，遣右丞相玠，〔玠，徐玠也。〕奉册诣吴主，称受禅老臣诰谨拜稽首上皇帝尊号曰高尚思玄弘古让皇，宫室、乘舆，服御皆如故，宗庙、正朔、徽章、服色悉从吴制。〔乘，绳证翻。〕丁亥，立徐知证为江王，徐知谔为饶王。〔知证、知谔皆徐温之子，于诰为弟。〕以吴太子琏领平卢节度使、兼中书令，封弘农公。

     唐主宴群臣于天泉阁，〔天泉阁，盖因晋、宋时之天泉池故地起阁，因以为名。〕李德诚曰：「陛下应天顺人，惟宋齐丘不乐。」〔乐，音洛。〕因出齐丘止德诚劝进书，〔考异曰：十国纪年云贵宗信书，令宗信讽止德诚劝进，而不云宗信何人。今但云止德诚劝进书。〕唐主执书不视，曰：「子嵩三十年旧交，必不相负。」齐丘顿首谢。〔子嵩，宋齐丘字也。通鉴，梁太祖干化二年书齐丘谒知诰，署升州推官，至是年二十六年；今曰三十年旧交，盖干化二年署推官，而谒知诰又在干化二年之前也。〕

     己丑，唐主表让皇改东都宫殿名，皆取于仙经。〔唐都金陵，以江都为东都。〕让皇常服羽衣，习辟谷术。辛卯，吴宗室建安王珙等十二人皆降爵为公，而加官增邑。〔降王为公，所以示易姓；加言增邑，所以慰其心。珙，居勇翻。〕丙申，以吴同平章事张延翰及门下侍郎张居咏、中书侍郎李建勋并同平章事。让皇以唐主上表，致书辞之；唐主表谢而不改。

     丁酉，加宋齐丘大司徒。齐丘虽为左丞相，不预政事，心愠怼，〔愠，于运翻。怼，直类翻。〕闻制词云「布衣之交」，抗声曰：「臣为布衣时，陛下为刺史；〔唐主为升州刺史，见二百六十六卷梁太祖干化二年。〕今日为天子，可以不用老臣矣。」还家请罪，唐主手诏谢之，亦不改命。久之，齐丘不知所出，乃更上书请迁让皇于他州，及斥远吴太子琏，绝其婚；唐主不从。〔远，于愿翻。宋齐丘之心迹至是毕露。吾观唐主之心，岂特疏之而已，盖恶而欲远之不能也。〕

     乙巳，立王居宋氏为皇居。戊申，以诸道都统判元帅府事景通为诸道副元帅、判六军诸卫、太尉、尚书令、吴王。

     十一月，乙卯，唐吴王景通更名璟。〔更，工衡翻。璟俱永翻。〕

     唐主赐杨琏妃号永兴公主；妃闻人呼公主则流涕而辞。〔汉之孝平后、周之天元后与夫吴杨琏之妃，盖异世而同辙也。宋白曰：永兴县本汉鄂县地，陈置永兴县，唐属鄂州。〕

     戊午，唐主立其子景遂为吉王，景达为寿阳公；以景遂为侍中、东都留守、江都尹，帅留司百官赴东都。〔南唐仿盛唐两都之制建东、西都，置留台百司于江都。帅，读曰率。〕

     戊辰，诏加吴越王元瓘天下兵马副元帅，进封吴越国王。〔考异曰：实录：「天福二年十一月，加元瓘副元帅、国王，程逊等为加恩使。四年十月丙午，以程逊没于海，废朝，赠官。」程逊传云：「天福三年秋使吴越，使回溺死。」元瓘传云：「天福三年封吴越国王。」盖二年冬制下，逊等以三年至杭州，不知溺死在何年，而晋朝以四年十月始闻之也。吴越备史：「天福二年四月敕遣程逊等受王副元帅、国王。甲午，王即位，用建国之仪，如同光故事。是岁程逊还京，溺于海。」按元瓘初之，称镠遗命，止用藩镇礼，明年明宗封吴王，应顺初闵帝封吴越王，故以天福三年即王位，而备史以为授元帅、国王然后即位，误矣。〕

     安远节度使李金全以亲吏胡汉筠为中门使，军府事一以委之。汉筠贪猾残忍，聚敛无厌。〔敛，力赡翻。厌，于盐翻。〕帝闻之，以廉吏贾仁沼代之，〔考异曰：薛史，「仁沼」作「仁绍」，今从实录。〕且召汉筠，欲授以他职，庶保全功臣。汉筠大惧，始劝金全全以异谋。乙亥，金全表汉筠病，未任行。〔任，音壬。〕金全故人庞令图屡谏曰：「仁沼忠义之士，以代汉筠所益多矣。」汉筠夜遣壮士踰垣灭令图之族，又毒仁沼，舌烂而卒。汉筠与推官张纬相结，以谄惑金全，金全爱之弥笃。〔李金全叛奔南唐之计自是定矣。〕

     十二月，戊申，蜀大赦，改明年元曰明德。

     诏加马希范江南诸道都统，制置武平、静江等军事。

     是岁，契丹改元会同，国号大辽，公卿庶官皆仿中国，参用中国人，以赵延寿为枢密使，寻兼政事令。〔为辽人用赵延寿以图晋张本。〕

     三年〔（戊戌、九三八）〕

     春，正月，己酉，日有食之。

     唐德胜节度使兼中书令西平恭烈王周本以不能存吴，愧恨而卒。〔周本虽不能存吴，然其过李德诚远矣。〕

     丙寅，唐以侍中吉王景遂参判尚书都省。

     蜀主以武信节度使、同平章事张业为左仆射兼中书侍郎、同平章事、枢密使，武泰节度使王处回兼武信节度使、同平章事。〔黔，边于诸蛮；遂，蜀之内地也。以此为进律。〕

     二月，庚辰，左散骑常侍张允上驳赦论，〔驳，北角翻。〕以为：「帝王遇天灾多肆赦，谓之修德。昔有二人坐狱遇赦，则曲者幸免，直者衔冤，冤气升闻，〔闻，音问。〕乃所以致灾，非所以弭灾也。」诏褒之。帝乐闻谠言，〔乐，音洛。谠，音党。〕诏百官各上封事，命吏部尚书梁文矩等十人置议定院以考之，无取者留中，可者行之。数月，应诏者无十人，乙未，复降御札趣之。〔复，扶又翻。趣，读曰促。〕

     三月，丁丑，敕禁民作铜器。初，唐世天下铸钱有三十六冶，〔此谓后唐之世也。若盛唐之世，天下铜冶九十有余所。〕丧乱以来，〔丧，息浪翻。〕皆废绝，钱日益耗，民多销钱为铜器，故禁之。

     中书舍人李详上疏，以为「十年以来，赦令屡降，诸道职掌皆许推恩，而藩方荐论动踰数百，乃至藏典、书吏、优伶、奴仆，〔藏典，主帑藏之吏。藏，徂浪翻。〕初命则至银青阶，被服皆紫袍象笏，〔被，皮义翻。〕名器僭滥，贵贼不分。请自今诸道主兵将校之外，节度州听奏朱记大将以上十人，〔节度州者，节度使所治之州。朱记大将者，不给铜印，给木朱记以为印信。〕他州止听奏都押牙、都虞候、孔目官，自余但委本道量迁职名而已。」〔量，音良。〕从之。

     夏，四月，甲申，唐宋齐丘自陈丞相不应不豫政事，唐主答以省署未备。

     吴让皇固辞旧宫，〔以既让位于唐，不敢居江都宫。〕屡请徙居；李德诚等亦亟以为言。〔亟，去吏翻。〕五月，戊午，唐主改润州牙城为丹杨宫，以李建勋为迎奉让皇使。

     杨光远自恃拥重兵，〔时范延光未平，晋之重兵皆在杨光远之手。〕颇干预朝政，屡有抗奏，帝常屈意从之。〔为杨光远请易置执政张本。〕庚申，以其子承祚为左威卫将军，尚帝女长安公主，次子承信亦拜美官，宠冠当时。〔冠，古玩翻。为杨光远叛乱张本。〕

     壬戌，唐主以左宣威副统军王舆为镇海留后，客省使公孙圭为监军使，亲吏马思让为丹杨宫使，徙让皇居丹杨宫。〔选用王舆等以防卫故吴主。〕

     宋齐丘复自陈为左右所间，〔复，扶又翻。间，古苋翻。〕唐音大怒；齐丘归第，白衣待罪。或曰：「齐丘旧臣，不宜以小过弃之。」唐主曰：「齐丘有才，不识大体。」乃命吴王璟持手诏召之。

     六月，壬午，或献毒酒方于唐主，唐主曰：「犯吾法者自有常刑，安用此为！」〔史言唐主斯言得君人之体。〕群臣争请改府寺州县名有吴及阳者，〔以吴者杨氏国号，而阳字与杨字同音也。〕留守判官杨嗣请更姓羊，〔留守判官，东都留守判官也。〕徐玠曰：「陛下自应天顺人，事非逆取，〔逆取，本之汉陆贾逆取顺守之言。〕而谄邪之人专事改更，咸非急务，不可从也。」唐主然也。

     河南留守高行周奏修洛阳宫。丙戌，左谏议大夫薛融谏曰：「今宫室虽经焚毁，犹侈于帝尧之茅茨；〔唐尧土阶三尺，茅茨不翦。〕所费虽寡，犹多于汉文之露台。〔露台事见汉文帝纪。〕况魏城未下，〔谓范延光尚据魏州，杨光远攻之未下也。〕公私困窘，〔窘，渠陨翻。〕诚非陛下修宫馆之日；俟海内平宁，营之未晚。」上纳其言，仍赐诏褒之。

     乙丑，金部郎中张铸奏：「窃见乡村浮户，〔浮户，谓未有土著定籍者；言其蓬转萍流，不常厥居，若浮泛于水上然。〕非不勤稼穑，非不乐安居，〔乐，音洛。〕但以种木未盈十年，垦田未及三顷，似成生业，已为县司收供傜役，责之重赋，威以严刑，故不免捐功舍业，更思他适。牧自今民垦田及五顷以上，三年外乃听县司傜役。」从之。

     秋，七月，中书奏：「朝代虽殊，〔朝，直遥翻。〕条制无异。请委官取明宗及清泰时敕，详定可久行者编次之。」己酉，诏左谏议大夫薛融等详定。

     辛酉，敕作受合宝，以「受天明命，惟德允昌」为文。〔以受命宝为潞王所焚故也。时中书门下奏：「准敕制皇帝受命宝，今按贞观十六年太宗文皇帝刻之玄玺，白玉为螭首，其文曰：『皇帝受命，有德者昌。』」敕以「受天明命，惟德允昌」为文。按唐六典：受命宝，天子修封禅，礼神只则用之。〕

     帝〔〔【章：十二行本「帝」上有「八月」二字；乙十一行本同；孔本同。】〕上尊号于契丹主及太后，戊寅，以冯道为太后册礼使，〔考异曰：周世宗实录冯道传云：「虏遣使加徽号于晋祖，晋亦献徽号于虏。始命兵部尚书王权衔其命，权辞以老病。晋祖谓道曰：『此行非卿不可。』道无难色。」按晋高祖实录：「天福三年八月戊寅，道为契丹太后册礼使。十月戊寅，北朝命使上帝徽号。戊子，王权以不受北使，停任。」周世宗实录误也。〕左仆射刘煦为契丹主册礼使，〔「煦」，本作「昫」。〕备卤簿、仪仗、车辂，诣契丹行礼；契丹主大悦。帝事契丹甚谨，奉表称臣，谓契丹主为「父皇帝」；每契丹使至，帝于别殿拜受诏敕。岁输金帛三十万之外，〔三十万乃讲和元约岁输之数。〕吉凶庆吊，岁时赠遗，玩好珍异，相继于道。〔遗，唯季翻。好，呼至翻。〕乃至应天太后、元帅太子、伟王、南、北二王、韩延徽、韩延寿等诸大臣皆有赂；〔〔【章：十二行本「赂」下有「遗」字；乙十一行本同；孔本同；张校同。】〕小不如意，辄来责让，帝常卑辞谢之。〔应天太后即契丹主母述律氏，应天之号盖帝所上也。〕晋使者至契丹，契丹骄倨，多不逊语。使者还，以闻，〔还，从宣翻。〕朝野咸以为耻，而帝事之曾无倦意，以是终帝之世与契丹无隙。然所输金帛不过数县租赋，往往托以民困，不能满数。其后契丹主屡止帝上表称臣，但令为书称「儿皇帝」，如家人礼。

     初，契丹既得幽州，命曰南京，〔天福元年契丹始得幽州。〕以唐降将赵思温为留守。思温子延照在晋，帝以为祁州刺史。〔唐昭宗景福三年，义武节度使王处存奏以定州无极、深泽二县置祁州。〕思温密令延照言虏情终变，请以幽州内附；帝不许。〔赵延照后遂入契丹，为契丹用。〕

     契丹遣使诣唐，宋齐丘劝唐主厚贿之，俟至淮北，潜遣人杀之，欲以间晋。〔间，古苋翻。宋齐兵之意，以谓杀契丹使于晋境，则契丹主必谓晋人杀之而诮让晋，此所以间之也。〕

     壬午，杨光远奏前澶州刺史冯晖自广晋城中出战，因来降，〔冯晖白澶州入广晋与范延光同反，见上年六月。〕言范延光艮尽穷困；己丑，以晖为义成节度使。〔厚赏冯晖，欲以携范延光之党。〕

     杨光远攻广晋，岁余不下，〔杨光远自去年六月攻范延光，七月破冯晖等，始进兵攻广晋；今岁余矣，而犹不下。唐庄宗即位，改魏州为兴唐府；帝革命，改为广晋。〕帝以师老民疲，遣内职朱宪入城谕范延光，〔内职，盖宦者也。〕许移大藩，曰：「若降而杀汝，白日在上，吾无以享国。」延光谓节度副使李式曰：「主上重信，云不死则不死矣。」乃撤守备，然犹迁延未决。宣徽南院使刘处让复入谕之，〔处，昌吕翻；下同。复，扶又翻。〕延光意乃决。九月，乙巳朔，杨光远送延光二子守图、守英诣大梁。己酉，延光遣牙将扶表待罪。壬子，诏书至广晋，延光帅其众素服于牙门，使者宣诏释之。〔帅，读曰率。〕朱宪，汴州人也。

     契丹遣使如洛阳取赵延寿妻唐燕国长公主以归。〔赵延寿妻，唐明宗女也。延寿入契丹，其妻留洛，今延寿在北用事，故来取之。长，知两翻。〕

     壬戌，唐太府卿赵可封请唐主复姓李，立唐宗庙。

     庚午，〔【严：「庚午」改「己巳」。】〕杨光远表乞入朝；命刘处让权知天雄军府事。〔杨光远之讨范延光也，制令兼知天雄军行府事，延光既降而光远请入朝。时刘处让奉诏入魏谕降延光，因使之权知军府。〕己巳，〔【严：「己巳」改「庚午」。】〕制以范延光为天平节度使，仍赐铁券，〔赐铁券者，恕者死而明之以信誓。〕应广晋城中将吏军民今日以前罪皆翻不问；〔今曰谓制书到魏州之日也。〕其张从宾、符彦饶余党及自官军逃叛入城，亦翻之。延光腹心将佐李式、孙汉威、薛霸皆除防御、团练使、刺史，牙兵皆升为待卫亲军。

     初，河阳行军司马李彦珣，邢州人也，父母在乡里，未尝供馈。后与张从宾同反，从宾败，奔广晋，〔去年六月张从宾反，踰月而败。〕范延光以为步军都监，使登城拒守。杨光远访获其母，置城下以招之，彦珣引弓射杀其母。〔射，而亦翻。〕延光既降，帝以彦珣为坊州刺史。近臣言彦珣杀母，杀母恶逆不可赦；〔律有十恶，杀父母者恶逆，恩赦之所不原。〕帝曰：「赦令已行，不可改也。」乃遣之官。

     臣光曰：治国家者固不可无信。〔治，直之翻。〕然彦珣之恶，三灵所不容，〔三灵，谓天神、地只、人鬼。〕晋高祖赦其叛君之愆，治其杀母之罪，何损于信哉！

     辛未，以杨光远为天雄节度使。

     冬，十月，戊寅，契丹遣使奉宝册，加帝尊号曰英武明义皇帝。

     帝以大梁舟车所会，使于漕运，丙辰，建东京于汴州，〔自此历汉、周至宋，皆都于汴。梁建东都于汴州，以汴州为开封府。开平三年，割滑州之酸枣、长垣，郑州之中牟、阳武，宋州之襄邑，曹州之戴邑，许州之扶汉、__陵，陈州之太康九县，并隶开封府。唐同光二年诏以阳武、匡城、扶汉、考城四县属汴州，余还故属。匡城即长垣。天成元年扶沟复隶许州。至是，诏汴州宜升东京，仍升开封，浚仪两县为赤县，其余为畿县。应旧置开封府所管属县并依旧割属收管，亦升为畿县。〕复以汴州为开封府，以东都为西京，以西都为晋昌军节度。〔唐以长安为西都，以洛阳为东都。梁始都汴，以汴州为东京，洛阳为西京，而以长安为节镇。后唐灭梁，复唐两都之旧，而以汴州为节镇。晋今复于汴州建东京开封府，以洛阳之东都为西京，以长安之西都为晋昌军〕

     帝遣兵部尚书王权使契丹谢号，权自以累世将相，耻之，〔王权，唐左仆射起之曾孙，父荛官至右司郎中。起之先世播，相唐文宗。薛史：王起官至左仆射、山南西道节度使，册赠太尉。〕谓人曰：「吾老矣，安能向穷庐屈膝！」乃辞以老疾。帝怒，戊子，权坐停官。

     初，郭崇韬既死，〔郭崇韬死见二百七十四卷唐明宗天成元年。〕宰相罕有兼枢密使者。帝即位，桑维翰、李崧兼之，宣徽使刘处让及宦官皆不悦。杨光远围广晋，处让数以军事衔命往来，光远奏请多踰分，〔数，所角翻。分，扶问翻。〕帝尚依违，维翰独以法裁折之。〔依违者，谓若依若违，无可否一定之说。折，之舌翻。〕光远对处让有不平语，虎让曰：「是皆执政之意。」光远由是怨执政。范延光降，光远密表论执政过失；〔光远既平范延光，挟功邀上，以斥执政。〕帝知其故而不得已，加维翰兵部尚书，崧工部尚书，皆罢其枢密使；〔考异曰：窦贞固晋少帝实录及薛史刘处让传云：「杨光远入朝，遂于祸祖前面言执政之失；乃罢维翰等枢密使，以处让为之。」杨光远传云：「范延光降，光远面奏维翰擅权；高祖以光远方有功于国，乃出维翰令安阳，光阳为西京留守。」今按晋高祖实录，天福三年十月壬辰，维翰、崧罢枢密使。庚子，光远始入朝，对于便殿；十一月戊申，光远为西京留守。天福四年闰七月壬申，维翰出为相州节度使。盖处让、光远传之误。晋少帝实录及薛史桑维翰传叙光远镇洛阳后疏维翰出相州，是也。〕以处让为枢密使。

     太常奏：“今建东京，而宗庙、社稷皆在西京，请迁置大梁。”敕旨：“且仍旧。”

     戊戌，大赦。

     杨延艺故将吴权自爱州举兵攻皎公羡于交州，〔「延艺」当作「廷艺」。皎公羡杀杨廷艺见本卷上年。刘昫：爱州东至小黄江口四百六十里入交州界。〕羡遣使以赂求救于汉；〔以下文考之，「羡」上当有「公」字。〔【章：乙十一行本正有「公」字。】〕汉主欲乘其乱而取之，以其子万王弘操为静海节度使，徙封交王，〔言将以交州为弘操封略。〕将兵救公羡，汉主自将屯于海门，为之声援。汉主问策于崇文使萧益，益曰：「今霖雨积旬，海道险远，吴权桀黠，未可轻也。大军当持重，多用乡导，然后可进。」〔黠，下八翻。乡，读曰向。〕不听，命弘操帅战舰自白藤江趣交州。〔白藤江当在峰州界，自此进至花步，抵峰州。帅，读曰率。趣，七喻翻。〕权已杀公羡，据交州，引兵逆战，先于海口多植大杙，锐其首，冒之以铁，〔杙，兴职翻，轌也。〕遣轻舟乘潮挑战而伪遁，〔【章：十二行本「遁」下有「弘操逐之」四字；乙十一行本同；孔本同。挑，徒了翻。〕须臾潮落，汉舰皆碍铁杙不得返，〔舰，户黯翻。〕汉兵大败，士卒覆溺者太半；弘操死，汉主恸哭，收余众而还。〔还，从宣翻，又如字。〕先是，著作佐郎侯融劝汉主弭兵息民，至是以兵不振，追咎融，剖棺暴其尸。益，仿之孙也。〔先，翻荐翻。萧仿相唐懿宗。〕

     楚顺贤夫人彭氏卒。彭夫人貌陋而治家有法，〔治，直之翻。〕楚王希范惮之；既卒，希范始纵声色，为长夜之饮，内外无别。〔别，彼列翻。〕有商人妻美，希范杀其夫而夺之，妻誓不辱，自经死。〔史以妇人能守节，书其事而失其姓氏，而马希范之淫暴不可揜矣。〕

     河决郓州。〔郓，音运。〕

     十一月，范延光自郓州入朝。〔范延光降，自魏徙郓，今自郓州入朝。〕

     丙午，以闽主昶为闽国王，〔书闽主者，表其已窃大号；书以为国王者，晋命也。〕以左散骑常侍卢损为册礼使，赐昶赭袍。〔赭袍，天子所服，赐之是许之窃号也。〕戊申，以威武节度使王继恭为临海郡王。闽主闻之，遣进奏官林恩白执政，以既袭帝号，辞册命及使者。闽谏议大夫黄讽以闽主淫暴，与妻子辞记入谏，闽主欲杖之，讽曰：「臣若迷国不忠，死亦无怨；直谏被杖，臣不受也。」闽主怒，黜为民。

     帝患天雄节度使杨光远跋扈难制，桑维翰请分天雄之众，加光远太尉、西京留守兼河阳节度使。光远由是怨望，密以赂自诉于契丹，养部曲千余人，常蓄异志。〔杨光远虽蓄异志，而帝与契丹无间，则无从而发也。至出帝与契丹横隙，则引契丹为援而速祸矣。〕

     辛亥，建邺都于广晋府；〔唐庄宗之初即位也，建东京于魏州，以魏州为兴唐府，后改为邺都，明宗天成四年废。晋受命，以魏州广晋府，今复建邺都。〕置彰德军于相州，以澶、卫隶之；〔彰德军，梁贞明间尝置之矣，张彦之变寻废，今复置之。〕置永清军于贝州，以博、冀隶之。〔分天雄之贝、博，成德之冀州为永清军。〕澶州旧治顿丘，帝虑契丹为后世之患，遣前淄州刺史汲人刘继勋徙澶州跨德胜津，并顿丘徙焉。〔澶州本治顿丘县，今并州县皆徙治德胜。按九域志之澶州距魏州一百三十里；德胜之澶州，晋人议者以为距魏州一百五十里，有二十里之差。盖自澶州北城抵魏州止一百三十里，若自南城渡河并浮梁，计程则一百五十里也。〕以河南尹高行周为广晋尹、邺都留守，贝州防御使王廷胤为彰德节度使，古神武统军王周为永清节度使。〔如升贝州为永清军。〕廷胤，处存之孙；〔唐末王处存镇易定。〔周，邺都人也。〕

     范延光屡请致仕，甲寅，诏以太子太师致仕，居于大梁，每预宴会，与群臣无异。

     延光之反也，相州刺史掖人王景拒境不从，〔范延光帅天雄，相州其巡属也。掖，汉县，唐带莱州。相，息亮翻。〕戊午，以景为耀州团练使。

     癸亥，敕听公私自铸铜钱，无得杂以铅铁，每十钱重一两，以「天福元宝」为文，仍令盐铁颁下模范。〔盐铁者，盐铁使司也。下，户嫁翻。〕惟禁私作铜器。〔五代会要：时令三京、邺都诸道州府，无问公私，应有铜者并令铸钱，仍以「天福元宝」为文，左环读之，委盐铁铸样颁下诸道。每一钱重二铢四絫，十钱重一两。或虑诸色人接便将铅铁铸造，杂乱铜钱，仍令所属依旧禁断。尚虑逐处铜数不多，宜令诸道应有久废铜冶，许百姓取便开炼，永远为主，官司不取课利。其有生熟铜，仍许所在中卖入官，或任自铸钱行用，不得接便别铸铜器。〕

     立左金吾卫上将军重贵为郑王，充开封尹。〔通鉴封子侄为王多书封，亦或书立，盖因当时史官成文书之，无义例也。〕

     癸亥，〔【章：十二行本作「庚辰」；乙十一行本同；孔本作「庚戌」；张校同孔本。】〕敕先许公私铸钱，虑铜难得，听轻重从便，但勿令缺漏。〔许民私铸，已非可久之法，况又听其轻重从便，则民必铸轻，安有铸重者乎，惟患铸之不轻薄耳。轻薄之甚，必至缺漏，此钱安可久行邪！〕

     辛丑，〔【张：「丑」作「未」。】〕吴让皇卒。〔年三十八。考异曰：薛史、唐余录皆云溥禅位踰年以幽卒，欧阳史但云卒。九国志云：「溥能委运授终，不罹篡杀之祸，深于机者也。」十国纪年曰：「辛丑，唐人弒让皇。」事不可明，今但云卒。〕唐主废朝二十七日，〔唐主于旧君之卒，依傍汉朝臣为君服以日易月之制为废朝日数。自古以来，易姓之君惟唐主于旧君若加厚者，原心定罪，是犹紾兄之臂而夺之食，既夺其食矣，乃引其臂而按摩之，曰：「吾爱吾兄也！」朝，直遥翻。〕追谥曰睿皇帝。是岁，唐主徙吴王璟为齐王。

     凤翔节度使李从曮，厚文士而薄武人，爱农民而严士卒，由是将士怨之。会发兵戌西边，既出郊，作乱，突门入城，剽掠于市。〔突城门而入剽掠也。剽，匹妙翻。〕从曮发帐下兵击之，乱兵败，东走，欲自诉于朝廷，至华州，镇国节度使〔【章：十二行本「使」下有「太原」二字；乙十一行本同；孔本同。】〕张彦泽邀击，尽诛之。

