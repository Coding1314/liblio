卷第二百八十四【后晋纪五】起阏逢执徐（甲辰）二月，尽旃蒙大荒落（乙巳）七月，凡一年有奇。

     齐王中

     开运元年〔（甲辰、九四四）〕

     二月，甲辰朔，命前保义节度使石赟守麻家口，前威胜节度使何重建守杨刘镇，护圣都指挥使白再荣守马家口，西京留守安彦威守河阳。〔赟，于伦翻。按是时凡缘河津要，皆以兵守之，亦由燕、冀、瀛、莫入于北，辽人南寇，了无关山塘泺之阻，其兵可以径造河上，故不得不缘河为备也。〕未几，周儒引契丹将麻荅自马家口济河，营于东岸，攻郓州北津以应杨光远。麻荅，契丹主之从弟也。〔几，居岂翻。从，才用翻。郓，音运。〕

     乙巳，遣侍卫马军都〔【章：十二行本「都」下有「指」字；乙十一行本同；孔本同；熊校同。】〕挥使，义成节度使李守贞、神武统军皇甫遇、陈州防御使梁汉璋、怀州刺史薛怀让将兵万人，缘河水陆俱进。守贞，河阳；汉璋，应州；怀让，太原人也。

     丙午，契丹围高行周、符彦卿及先锋指军使石公霸于戚城。〔春城时，戚属卫地，河上邑也。东坡指掌图以为卫之戚，今在博州界。按是时晋与契丹相拒于澶、卫之间，此戚城当在澶州之北，魏州之南，疑不在博州之界也。〕先是景延广令诸将分地而守，无得相救。行周等告急，延广徐白帝，帝自将救之。契丹解去，三将泣诉救兵之缓，几不免。〔几，居衣翻。〕

     戊申，李守贞等至马家口。契丹遣步卒万人筑垒，散骑兵于其外，余兵数万屯河西，船数千艘渡兵，未已，〔艘，苏遭翻。〕晋兵薄之，契丹骑兵退走，晋兵进攻其垒，拔之。契丹大败，乘马赴河溺死者数千人，俘斩亦数千人。河西之兵恸哭而去，由是不敢复东。〔杨光远之援绝矣。复，扶又翻。〕

     辛亥，定难节度使李彝殷奏将兵四万自麟州济河，侵契丹之境。〔定难军，夏州。九域志：麟州西北至夏州一百二十里。自麟州东北至府州，又自府州东北行入契丹境。难，乃旦翻。〕壬子，以彝殷为契丹西南面招讨使。

     初，契丹主得贝州、博州，皆抚慰其人，或拜官赐服章。及败于戚城及马家口，忿恚，〔恚，于避翻。〕所得民，皆杀之，得军士，燔炙之。由是晋人愤怒，戮力争奋。

     杨光远将青州兵欲西会契丹；戊午，诏石赟分兵屯郓州以备之。〔石赟时屯麻家口。〕

     诏刘知远将部兵自土门出恒州击契丹，又诏会杜威、马全节于邢州。知远引兵屯乐平不进。〔乐平离太原二百余里耳。〕

     壬戍，杨光远围棣州，刺史李琼出兵击败之，〔杨光远自青州历淄州而围棣州。败，补卖翻。〕光远烧营走还青州。〔还，从宣翻，又如字。〕癸亥，以前威胜节度使何重建为东面马步都部署，将屯郓州。

     阶、成义军指挥使王君怀帅所部千余人叛降蜀，请为乡道以取阶、成。〔乡，读曰向。阶、成，二州名。甲子，蜀人攻阶州。

     契丹伪弃元城去，伏精骑于古顿丘城，〔顿丘，汉古县。尔雅：丘一成曰顿丘。后移治所于阴安城。唐顿丘县，又移治于阴安城之南。天福三年，徙澶州跨德胜津，并顿丘县徙焉。顿丘凡三徙矣，古城盖阴安城也。以俟晋军与恒、定之兵合而击之。〔时诏杜威、马全节以兵来会，契丹欲俟其合而邀击之。〕邺都留守张从恩屡奏虏已遁去；大军欲进追之，会霖雨而止。契丹设伏旬日，人马饥疲。赵延寿曰：「晋军悉在河上，畏我锋锐，必不敢前；不如即其城下，〔即，就也。〕四合攻之，夺其浮梁，〔谓澶州德胜渡之河梁也。〕则天下定矣。」契丹主从之。三月，癸酉朔，自将兵十余万陈于澶州城北，〔宋白曰：契丹时驻兵澶州铁丘。陈，读曰阵；下同。〕东西横掩城之两隅，豋城望之，不见其际。高行周前军在戚城之南，与契丹战，自午至晡，互有胜负。契丹主以精兵当中军而来，帝亦出陈以待之。契丹主望见晋军之盛，谓左右曰：「杨光远言晋兵半已馁死，〔杨光远诱契丹入寇见上卷上年。〕今何其多也！」以精骑左右略陈，晋军不动，万弩齐发，飞矢蔽地。契丹稍却；又攻晋陈之东偏，不克。苦战至暮，两军死者不可胜数。〔胜，音升，〕昏后，契丹引去，营于三十里之外。〔不敢逼城而营，惧晋军攻劫也。〕

     乙亥，契丹主帐中小校窃其马亡来，云契丹已传木书，收军北去。〔校，户教翻。木书者，书之于木以为信契。〕景延广疑其诈，闭壁不敢追。

     汉主命中书令、都元帅越王弘昌谒烈宗陵于海曲，〔刘龚举大号，追尊其兄隐为烈宗。〕至昌华宫，使盗杀之。

     契丹主自澶州北分为军，一出沧、德，一出深、冀而归。所过焚掠，方广千里，广，古旷翻。民物殆尽。留赵延照为贝州留后。麻荅陷德州，擒刺史尹居璠。〔璠，音烦。〕

     闽拱宸都指挥使朱文进，合门使连重遇，既弒康宗，〔见二百八十二卷天福四年。〕常惧国人之讨，相与结婚以自固。闽主曦果于诛杀，尝游西园，因醉杀控鹤指挥使魏从朗。从朗，朱、连之党也。又尝酒诵白居易诗云：「惟有人心相对间，咫尺之情不能料，」因举酒属二人。易，以豉翻。属，之欲翻。二人起，流涕再拜，曰：「臣子事君父，安有他志！」曦不应。二人大惧。

     李后勡尚贤妃之宠，欲弒曦而立其子亚澄，〔尚贤妃有宠，见上卷天福八年，闽王之永隆四年也。亚澄时封闽王。使人告二人曰：「主上殊不平于二公，柰何﹖」

     会后父李真有疾，乙酉，曦如真第问疾。文进、重遇使拱宸马步使钱达弒曦于马上，召百官集朝堂，告之曰：「太祖昭武皇帝，光启闽国，〔朝，直遥翻。闽主王鏻举大号，追尊其父审知曰太祖昭武皇帝。〕今子孙淫虐，荒墬厥绪。天厌王氏，宜更择有德者立之。」更，工行翻。众莫敢言。重遇乃推文进升殿，被衮冕，〔被，皮义翻。〕帅群臣北面再拜称臣。〔帅，读曰率。〕文进自称闽主，悉收王氏宗族延喜以下少长五十余人，皆杀之。〔延喜，闽主之弟也。少，诗照翻。长，知两翻。〕葬闽主曦，谥曰睿文广武明圣元德隆道大孝皇帝，庙号景宗。以重遇总六军。礼部尚书、判三司郑元弼抗辞不屈，黜归田里，将奔建州，〔欲奔王延政也。〕文进杀之。文进下令，出宫人，罢营造，以反曦之政。

     殷主延政遣统军使成义将兵讨文进，不克。

     文进加枢密使鲍思润同平章事，以枢密使鲍思润同平章事，以羽林统军使黄绍颇为泉州刺史，左军使程文纬为漳州刺史。汀州刺史同安许文稹，举郡降之。〔九域志：泉州同安县在州西一百三十五里，盖王氏所置也。宋白曰：开元十九年，析泉州南安县界四乡置大同场，闽王升为同安县。稹，章忍翻。〕

     丁亥，诏太原、恒、定兵各还本镇。

     辛卯，马全节攻契丹泰州，拔之。〔五代会要：后唐天成三年，升奉化军为泰州，以清苑县为理所。至晋开运二年九月，移治满城县；至周广顺二年二月，废州，其满城县割隶易州。时马全节自定州攻泰州。〕

     敕天下籍乡兵，每七户共出兵械资一卒。

     秦州兵救阶州，出黄阶岭，败蜀兵于西平。〔败，补卖翻。〕

     汉以户部侍郎陈偓同平章事。

     夏，四月，丁未，缘河巡检使梁进以乡社兵复取德州。〔乡社兵，民兵也。时契丹寇掠，缘河之民，自备兵械，各随其乡，团结为社，以自保卫。契丹陷德州而北归，梁进乘其去而复取之。已酉，命归德节度使高行周、保义节度使王周留镇澶州。庚戌，帝发澶州；甲寅，至大梁。

     侍卫马步都指挥使、天平节度使、同平章事景延广，既为上下所恶，〔上，谓将相大臣；下，谓军民。恶，乌路翻。〕帝亦惮其不逊难制；桑维翰引其不救戚城之罪，〔引，牵也；牵发其罪，犹人收卷衣物于怀袖间，从而牵出之然。〕辛酉，如延广兼侍中，出为西京留守。〔晋徙都汴，以河南府为西京。〕以归德节度使兼侍中高行周为侍卫马步都指挥使。延广郁郁不得志，〔橛竖小人，得权则骄溢使气，失权则郁郁不得志，乃其常也。〕其契丹强盛，始忧国破身危，遂日夜纵酒。〔自知无复全地，苟取朝夕之乐。〕

     朝廷因契丹入寇，国用愈竭，复遣使者三十六人分道括率民财，各封剑以授之。〔示使专断斩，此以威胁取民财也，复，扶又翻。〕使者多从吏卒，携锁械、刀杖入民家，小大惊惧，求死无地。州县吏复因缘为奸。〔复，扶又翻；下同。〕

     河南府出缗钱二十万，〔此括率合出之数也。景延广率三十七万。〔景延广增率十七万，欲以入己。〕留守判官〔【章：十二行本「官」下有「河南」二字；乙十一行本同；张校同。】〕卢亿言于延广曰：「公位兼将相，富贵极矣。今国家不幸，府库空竭，不得已取于民，公何忍复因而求利，为子孙之累乎！」〔累，力瑞翻。〕延广凓而止。〔史言景延广差愈于杜重威。〕

     先是，诏以杨光远叛，命兖州修守备。〔青、兖邻镇，故命之为备。先，昔荐翻。〕泰宁节度使安审信，以治楼堞为名，〔堞，达协翻。〕率民财以实私藏。〔藏，徂浪翻；下同。〕大理卿张仁愿为括率使，至兖州，赋缗钱十万。值审信不在，〔不在者，适不在镇。〕拘其守藏吏，指取钱一囷，已满其数。〔史言晋之藩镇，利国有难，浚民以肥家。〕

     戊寅，命侍卫马步军都虞候、泰宁节使李守贞将步骑二万讨杨光远于青州；〔李守贞盖代安审信帅泰宁也。〕又遣神武统军洛阳潘环及张彦泽等将兵屯澶州，以备契丹。

     契丹遣兵救青州，齐州防御使堂阳薛可言邀击，败之。〔堂阳县属冀州，宋皇佑四年，省县为镇，入南宫县。九域志曰：地在堂水之阳。败，补卖翻。〕

     丙戌，诏诸州所籍乡兵，号武定军，凡得七万余人。时兵荒之余，复有此扰，民不聊生。〔异时契丹入汴，武定军曷尝能北向发一矢乎！复，扶又翻。〕

     丁亥，邺都留守张从恩上言：「赵延照虽据贝州，麾下兵皆久客思归，宜速进军攻之。」诏以从恩为贝州行营都部署，督诸将击之。辛卯，从恩奏赵延照纵火大掠，弃城而遁，屯于瀛、莫，阻水自固。〔瀛、莫之间多水泺，故赵延照阻以为固。瀛、莫相去一百一十里。〕

     朱文进遣使如唐，唐主囚其使，将伐之，〔唐主欲讨朱文进弒君之罪。〕会天暑、疾疫而止。

     六月，辛酉，官军拔淄州，斩其刺史刘翰。〔淄州，杨光远之巡属也。〕

     太尉、侍中冯道虽为首相，〔冯道自唐潞王之时，已正拜三公，晋高祖入洛，用以为相，位任在执政之右。〕依违两可，无所操决。〔此冯道保身固位之术，一生所受用者也。操，七刀翻。〕或谓帝曰：「冯道，承平之良相；今艰难之际，譬如使禅僧飞鹰耳。」〔言禅以静寂为宗，僧以慈悲不杀为教。为禅僧者，第能机辩无穷，而不能应物，使之飞鹰搏击，非其任也。癸卯，以道为匡国节度使，兼侍中。〔出冯道镇同州，将别命相也。〕

     或谓帝曰：「陛下欲御北狄，安天下，非桑翰不可。」〔请罢冯道，请用桑维翰，盖出一人之口。前史谓维翰倩人以言于帝，通鉴皆曰「或」者，疑其辞。〕丙午，复置枢密院，〔罢枢密院见二百八十二卷高祖天福四年。〕以维翰为中书令兼枢密使，事无大小，悉以委之。数月之间，朝廷差治。〔治，直吏翻。〕

     滑州河决，浸汴、曹、单、濮、郓五州之境，环梁山合于汶。〔梁山在郓州寿张县，汶水自东北来，与济水会于梁山东北。今决河之水弥漫，环梁山而合于汶。单，音善。濮，音卜。环，音宦。汶，音问。〕诏大发数道丁夫塞之。〔塞，昔则翻。〕既基，帝欲刻碑纪其事。中书舍人杨昭俭谏曰：「陛下刻石纪功，不若降哀痛之诏；染翰颂美，不若颁罪己之文。」帝善其言而止。

     初，高祖割北边之地以赂契丹，〔事见二百八十卷高祖天福元年。〕由是府州刺史折从远亦北属。〔府州领府谷一县，后唐以麟州东北河滨之地置。宋白曰：府州本河西蕃界府谷镇。土人折嗣伦，世为镇将。后唐庄宗天佑七年，升镇为府谷县；八年，升建府州以扼蕃界，以嗣伦男从远为刺史。折，姓；从远，名。姓氏略：折，常列翻。〕契丹欲尽徙尽徙河西之民以实辽东，州人大恐，从远因保险拒之。及帝与契丹绝，遣使谕从远使攻契丹。从远引兵深入，拔十余寨。戊午，以从远为府州团练使。从远，云州人也。〔欧史曰：折从远，云中人，盖指古云中大郡大界言之。

     甲子，复置翰林学士。〔废翰林学士，见二百八十二卷天福五年。〕戊辰，以右散骑常侍李慎仪为兵部侍郎、翰林学士承旨，都官郎中刘温叟、金部郎中，知制诰武强徐台符、〔武强县属深州。九域志：在州东北六十里。礼部郎中李澣、主客员外郎宗城范质，皆为学士。温叟，岳之子也。〔刘岳见二百五十卷唐明宗天成元年。〕

     秋，七月，辛未朔，大赦，改元。〔改元开运。〕

     已丑，以太子太傅刘昫为司空兼门下侍郎、同平章事。

     八月，辛丑朔，以河东节度使刘知远为北面行营都统，顺国节度使杜威为都招讨使，督十三节度以备契丹。

     桑维翰两秉朝政，出杨光远、景延广于外，〔杨光远、景延广，先皆尝总宿卫兵。天福初，桑维翰秉政，出杨光远；是时再秉政，出景延广。朝，直遥翻。〕至是一制指挥，节度使十五人无敢违者，〔刘知远、杜威并十三节度为十五人。按薛史载十三节度：郓州张从恩，充马步都监；西京留守景延广，充都排阵使；徐州赵在礼，充都虞候；晋州安叔千，充左厢排阵使；前兖帅安审信，充右厢；河中安审琦，充马步都指挥使；河阳符彦卿，充马军左厢；滑州皇甫遇，充右厢；右神武统军张彦泽，充马军排阵使；沧州王廷胤，充步军左厢都指挥使；陕州宋彦筠，充右厢；前金帅田武，充步军左厢排阵使；右龙武统军潘环，充右厢。〕时人服其胆略。

     朔方节度使冯晖上章自陈未老可用，而制书见遗。维翰诏禁直学士〔诏禁直学士者，以诏旨诏之也。禁直学士，学士之入直禁地者也。〕使为答诏曰：「非制书忽忘，〔忘，巫放翻。〕实以朔方重地，非卿无以弹压。比欲移卿内地，〔比，毗至翻。〕受代亦须奇才。」〔「受」，当作「授」。〕晖得诏，甚喜。

     时军国多事，百司及使者咨请辐凑，维翰随事裁决，初若不经思虑，人疑其疏略；退而熟议之，亦终不能易也。然为相颇任爱憎，一饭之恩、睚鈪之怨必报，人以此少之。〔史称桑维翰之长而并及其短，所以明是非，示劝警。睚，五懈翻。鈪，士懈翻。少，诗照翻。

     契丹之入寇也，帝再命刘知远会兵山东，〔太原以河北之地为山东。帝初诏刘知远自土门出恒州，寻又诏会兵邢州，并见上。〕皆后期不至。帝疑之，谓所亲曰：「太原殊不助朕，必有异图。果有分，何不速为之！」〔言若有分为天子，何不速为之。怒之之辞也。分，扶问翻。〕至是虽为都统，而实无临制之权，密谋大计，皆不得预。知远亦自知见疏，但慎事自守而已。郭威见知远有忧色，谓知远曰：「河东山川险固，〔河东治晋阳，东阻太行、常山，西限龙门、西河，南有霍太山、雀鼠谷之隘，北有鴈门、五台诸山之险，故云然。风俗尚武，土多战马，〔此所谓侍险与马也。〕静则勤稼穑，动则习军旅，此霸王之资也，〔王，于况翻。〕何忧乎！」

     朱文进自称威武留后，权知闽国事，遣使奉表称藩于晋。癸丑，以文进为威武节度使，知闽国事。

     癸亥，置镇宁军于澶州，以濮州隶焉。〔割天平巡属之濮州隶镇宁军。〕

     初，吴濠州刺史刘金卒，子仁规代之；仁规卒，子崇俊代之。唐烈祖置定远军于濠州，〔唐置定远军于濠州，通鉴书于天福八年三月元宗即位之后，见上卷。〕以崇俊为节度使。会清淮节度使姚景卒，〔唐置清淮军于寿州。〕崇俊厚赂权要，求兼领寿州。唐主阳为不知其意，徙崇俊为清淮节度使，以楚州刺史刘彦贞为濠州观察大使，驰往代之；崇俊悔之。彦贞，信之子也。〔刘信事吴杨氏，四世有战功。〕

     九月，庚午朔，日有食之。

     丙子，契丹寇遂城、乐寿，〔遂城县，属易州，宋太平兴国六年，置威虏军，景德元年，改广信军，在易州东南八十里，当五回岭及狼山之要；金置遂州。乐寿县属深州，宋分属瀛州。九域志：在瀛州之八十里。〕深州刺史康彦住击却之。

     冬，十月，丙午，汉主毒杀镇王弘泽于邕州。

     殷主延政遣其将陈敬佺以兵三千屯尤溪及古田，〔唐永泰二年，分候官、尤溪置古田县，属福州。九域志：在州西北一百八十里。尢溪县在南剑州南一百九十五里。宋白曰：按尤溪县理，今当延平东南二百四十里，在福州西北八百三十五里，其地与漳州龙岩县、剑州沙县及福州候官县三处交界，山洞幽深，滩溪险峻，内有千里，诸境逃人多投此洞。开元二十八年，经略使唐修忠招谕其人，因以名县。此源先号尤溪，因名。古田。古田县亦开二十九年开山洞置。〕卢进以兵二千屯长溪。〔唐武德六年，置长溪县，属福州。九域志：在州东北三百四十五里。宋白曰：长溪县本汉闽县地，唐置温麻县，以县界温麻溪为名；天宝九年，改为长溪县。〕

     泉州散员指挥使桃林留从效〔九域志：泉州有桃林溪，盖留从效所居之地。散，昔亶翻。〕谓同列王忠顺、董思安、张汉思曰：「朱文进屠灭王氏，遣腹心分据诸州。吾属世受王氏恩，而交臂事贼，一旦富沙王克福州，殷主延政本封富沙王。〕吾属死有余愧！」众以为然。十一月，从效等各引军中所善壮士，夜饮于从效之家，从效绐之曰：「富沙王已平福州，密旨令吾属讨黄绍颇。〔朱文进时以黄绍颇为泉州刺史。〕吾观诸君状貌，皆非久处贫贱者。从吾言，富贵可图；不然，祸且至矣。」众皆踊跃，操白梃，踰垣而入，执绍颇，斩之。〔处，昌吕翻。操，七刀翻。梃，大鼎翻。〕从效持州印诣王继勋第，请主军府。从效自称平贼统军使，函绍颇首，遣副兵马使临淮陈洪进赍诣建州。〔唐长安四年，分徐城南界两乡，于沙熟淮口置临淮县。开元二十三年，移治泗州郭下。陈洪进盖本临淮人而从军泉州。〕

     洪进至尤溪，福州戍兵数千遮道。洪进绐之曰：「义师已诛朱福州，〔朱文进据福州，故以称之。吾倍道逆嗣君于建州，〔嗣君，谓殷主延政当嗣有闽国。〕尔辈尚守此何为乎！」以绍颇首示之，众遂溃，大将数人从洪进诣建州。延政以继勋为侍中、泉州刺史，从效、忠顺、思安、洪进皆为都指挥使。漳州将程谟闻之，〔按九域志，泉州西南至漳州韭百六十里，邻郡。〕亡〔【章：乙十一行本「亡」作「立」；孔本作「亦」。】〕杀刺史程文纬〔「亡」当作「立」，笔误也；否则「亦」字。〕立王继成权州事。继勋、继成，皆延政之从子也，〔从，才用翻。〕朱文进之灭王氏，〔事见上三月。〕二人以疏远获全。

     汀州刺史许稹奉表请降于殷。〔稹，止忍翻。〕

     十二月，癸丑，加朱文进同平章事，封闽国王。〔癸丑，大梁出命之日也，命未达而文进诛矣。

     李守贞围青州经时，〔是年五月，李守贞围青州。〕城中食尽，饿死者太半。契丹援兵不至，杨光远遥稽道于契丹〔稽，音启。〕曰：「皇帝，皇帝，误光远矣！」其子承勋、承祚、承信劝光远降，冀全其族。光远不许，曰：「吾昔在代北，尝以纸钱祭天池而沉，〔杨光远本沙陀部人，居代北。天池，即汾阳县之天池，时属岚州静乐县界。沉，持林翻。〕人皆言当为天子，姑待之。」丁巳，承勋斩劝光远反者节度判官丘涛等，送其首于守贞，纵火大噪，劫其父出居私第，上表待罪，开城纳官军。

     朱文进闻黄绍颇死，大惧，以重赏募兵二万，遣统军使林守谅、内客省使李廷锷将之攻泉州，钲鼓相闻五百里。〔福州至泉州不及四百里，史家张大以言其声势耳。将，即亮翻。〕殷主延政遗大将军杜进将兵二万救泉州，留从效开门与福州兵战，大破之，斩守谅，执廷锷。延政遣统军使吴成义帅战千艘攻福州，〔舰，户黯翻。艘，疏刀翻。〕朱文进遣子弟为质于吴越以求救。〔质，音致。〕

     初，唐翰林待诏臧循，〔盛唐之时有翰林待诏，以处伎艺之人。〕与枢密副使查文徽同乡里，循常为贾人，习福山川，为文徽画取建州之策。〔贾，音古。为文，不伪翻。〕六徽表请用兵击王延政，国人多以为不可。唐主以文徽为江西安抚使，循行境上，觇其可否；〔行，下孟翻。觇，丑廉翻，又丑艳翻。〕文徽至信州，奏言攻之必克。唐主以洪州营屯都虞候边镐为行营招讨诸军都虞候，将兵从文徽伐殷。文徽自建阳进屯盖竹，〔唐武德四年，分建安县置建阳县，属建州。建阳在建州西一百三十里。建阳县之南二十五里，有地名盖竹。〕闻漳、泉、汀三州皆降于殷，殷将张汉卿〔【章：十二行本「卿」作「真」；乙十一行本同；孔本同。】〕自镛州将兵八千将至，文徽惧，退保建阳。臧循屯邵武，〔邵武亦本汉冶县之地，吴于此立昭武镇；晋平吴，更昭武镇曰邵武县；隋废而复置，唐属建州。九域志：在州西南二百七十里。宋白曰：邵武县本东候官县之北乡也，孙策置南平县。吴景帝三年，置昭武县；晋太康三年，改为邵武。〕邵武民导殷兵袭破循军，执循送建州斩之。

     朝廷以杨光远罪大，而诸子归命，难于显诛，命李守贞以便宜从事。闰月，癸酉，守贞入青州，遣人拉杀光远于别第，以病死闻。〔拉，卢合翻。〕丙戌，起复杨承勋，除汝州防御使。〔昔楚令尹子南以罪诛，其子弃疾，以不忍弃父事雠而死。李怀光之反，河中既破，唐德宗欲活其子璀而不可得。彼二子者，以父子之亲，居君臣之变，审义安命，以死殉亲，夫岂不乐生，义不可也。若杨承勋兄弟，出于藩落，枭獍其心，囚父归命，以希苟活；晋朝以不杀降为说，于理且未安，又从而录用之，宜异时契丹得假大义以泄其愤也。〕

     殷吴成义闻有唐兵，诈使人告福州吏民曰：「唐助我讨贼臣，大兵今至矣。福人益惧。乙未，朱文进遣同平章事李光准等奉国宝于殷。

     丁酉，福州南廊承旨林仁翰〔南廊承旨，闽所置官，盖亦侍卫武臣之职也。〕谓其徒曰：「吾曹世事王氏，今受制贼臣，富沙王至，何面见之！」帅其徒三十人被甲趣连重遇第，〔帅，读曰率。被，皮义翻。趣，七喻翻。〕重遇方严兵自卫，三十人者望之，稍稍遁去。仁翰执槊直前刺重遇，杀之，刺，七亦翻。〕斩其首以示众曰：「富沙王且至，汝辈族矣！今重遇已死，何不亟取文进以赎罪！」众踊跃从之，遂斩文进，迎吴成义入城，函二首送建州。

     契丹复大举入寇，〔复，扶又翻。〕卢龙节度使赵延寿引兵先进。〔契丹复以赵延寿为军锋。〕契丹前锋至邢州，顺国节度使杜威遣使间道告急。〔契丹前锋已至邢州，恒州信使路绝，故间道而来。间，古苋翻。〕帝欲自将拒之，会有疾，〔将，即亮翻。〕命天平节度使张从恩、邺都留守马全节、护国节度使安审琦会诸道兵屯邢州，武宁节度使赵在礼屯邺都。〔马全节自邺都进屯邢州，令赵在礼自徐州进屯邺都为后镇。〕

     契丹主以大兵继至，建牙于元氏。〔元氏县属恒州。九域志：在州南九十八里。〕朝廷惮契丹之盛，诏从恩等引兵稍却，于是诸军恟惧，无复部伍，〔恟，计拱翻。复，扶又翻；下同。〕委弃器甲，所过焚掠，比至相州，不复能整。〔比，毗至翻。〕

     二年〔（乙巳、九四五）〕

     春，正月，诏赵在礼还屯澶州，马全节还邺都；〔还，从宣翻。〕又遣石神武统军张彦泽屯黎阳，西京留守景延广自滑州引兵守胡梁渡。庚子，张从恩奏契丹逼邢州，诏滑州、邺都复进军拒之。义成节度使皇甫遇将兵趣邢州。〔皇甫遇奉诏自滑州进兵。趣，七喻翻。〕契丹寇邢、洺、磁三州，杀掠殆尽，入邺都境。〔九域志：邺都之境，西距磁州五十五里，西北距洺州五十里。磁，墙之翻。〕

     壬子，张从恩、马全节、安审琦悉以行营兵数万，陈于相州安阳水之南。〔陈，读曰阵。相，息亮翻。〕皇甫遇与濮州刺史慕容彦超将数千骑前觇契丹，〔觇，丑廉翻，又丑艳翻。〕至邺县，〔邺，汉古县，唐属相州，在州东北。刘昫曰：邺，魏相州治所；隋文辅政，尉迟迥举兵，既讨平之，乃焚邺城，徙其居人南迁四十五里，以安阳城为相州治所。隋炀帝于邺故都大慈寺置邺县。唐贞观八年，始筑今治所小城。余按，此皆言邺县也。若五代、唐、晋之所谓邺都，则今魏州大名府是也，非邺县也。夷考此时契丹与晋兵相距本末，前所谓入邺都境，当作入相州境。一说，虏骑散漫，大势兵马向相州，游骑亦有入邺都境者。将渡漳水，遇契丹数万，遇等且战且却；至榆林店，契丹大至，二将谋曰：「吾属今走，死无遗矣！」乃止，布陈，〔陈读曰；下同。〕自午至未，力战百余合，相杀伤甚众。遇马毙，因步战；其仆杜知敏以所乘马授之，遇乘马复战。复，扶又翻。久之，稍解；顾知敏已为契丹所擒，遇曰：「知敏义士，不可弃也。」与彦超跃马入契丹陈，取知敏而还。〔还，从宣翻；下同。俄而契丹继出新兵来战，二将曰：「吾属势不可走，以死报国耳。」

     日且暮，安阳诸将怪觇兵不还，安审琦曰：「皇甫太师寂无音问，必为虏所困。」语未卒，〔卒，子恤翻。〕有一骑白遇等为虏数所围；审琦即引骑兵出，将救之，张从恩曰：「此言未足信。必若虏众猥至，〔猥，杂也；杂然而至，言其数多不可胜计也。〕尽吾军，恐未足以当之，公往何益！」审琦曰：「成败，天也，万一不济，当共受之。借使虏不南来，坐失皇甫太师，〔按皇甫遇未必加官至太师也，而安审琦以太师称之，盖五季之乱，官赏无章，当时相称谓，不复论其品秩，就人臣极品而称之。〕吾属何颜以见天子！」遂踰水而进。契丹望见尘起，即解去。〔知援兵来，故解而去。〕遇等乃得还，与诸将俱归相州，军中皆服二将之勇。彦超本吐谷浑也，与刘知远同母。〔吐谷浑，慕容涉归之庶长子，故其种姓慕容氏。〕

     契丹亦引军退，其众自相惊曰：「晋军悉至矣！」时契丹主在邯郸，闻之，实时北遁，不再宿，至鼓城。〔邯郸县属磁州，在州东北七十里。鼓城县属恒州，宋端拱二年，以鼓城隶祁州，在州西南一百里。自邯郸至约三百余里。〕

     是夕，张从恩等议曰：「契丹倾国而来，吾兵不多，城中粮不支一旬，万一奸人住告吾虚实，虏悉众围我，死无日矣。不若引军就黎阳仓，南倚大河以拒之，可以万全。」议未决，从恩引兵先发，诸军继之；扰乱失亡，复如发邢州之时。〔复，扶又翻。〕

     从恩留步兵五百守安阳桥，夜四鼓，知相州事符彦伦谓将佐曰：「此夕纷纭，人无固志，五百弊卒，安能守桥！」即召入，乘城为备。至曙，望之，契丹数万骑已陈于安阳水北，〔契丹主虽先北遁，而赵延寿与惕隐诸军犹南向而不去。陈，读曰阵；下同。〕彦伦命城上扬旌鼓噪约束，〔约束者，申严号令也。〕契丹不测。日加辰，赵延寿与契丹惕隐帅众踰水，环相州而南，〔帅，读曰率。环，音宦。〕诏右神武统军张彦泽将兵趣相州。延寿等至汤阴，闻之，汤阴本汉荡阴，后并入安阳。唐武德四年，分安阳置汤源县，贞观元年，改为汤阴，属相州。九域志：在州南四十里。〕甲寅，引还；〔还，从宣翻，又如字。〕马全等拥大军在黎阳，不敢追。延寿悉陈甲骑于相州城下，若将攻城状，符彦伦曰：「此虏将走耳。」出甲卒五百，陈于城北以待之；契丹果引去。

     以天平节度使张恩权东京留守。

     庚申，振武节使折远击契丹，围胜州，遂攻朔州。〔时折从远守府州，命领振武节度使。胜州不系天福初所割十六州之数。契丹乘势并取之也。匈奴须知：朔州东至；燕京一千里。宋白曰：胜州正东南黄河四十里，去朔州四百二十里。

     帝疾小愈，河北相继告急。帝曰：「此非安寝之时！」乃部分诸将为行计。〔分，扶问翻。〕

     更命武定军曰天威军。〔去年夏，籍诸州乡兵为武定军。更，工行翻。〕

     北面副招讨使马全节等奏：「据降者言，虏众不多，宜乘其散归种落，〔种，章勇翻。〕大举径袭幽州。」帝以为然，征兵诸道。壬戌，下诏亲征；乙丑，帝发大梁。

     闽之故臣共迎殷主延政，请归福州，改国号曰闽。延政以方有唐兵，未暇徒都，以从子门下侍郎、同平章事继昌都督南都内外诸军事，镇福州；〔殷主居建州，故以福州为南都。〕以飞捷指挥使黄仁讽为镇遏使，将兵卫之。

     林仁翰至福州，〔林仁翰既诛朱、连，故自福州至建州见王延政。「福州」当作「建州」。〕闽主赏之甚薄；仁翰未尝自言其功。

     发南都侍卫及两军甲士万五千人，诣建州以拒唐。〔福州侍卫之外，有左、右军，置军使以领之。或曰：两军谓拱宸、控鹤两都也。〕

     二月，壬辰朔，帝至滑州，〔【章：十二行本「州」下有「壬申」二字；乙十一行本同；孔本同；退斋校同。】〕命安审琦屯邺都。甲戌，帝发滑州；乙亥，至澶州。己卯，马全节等诸军以次北上。〔上，时两翻。〕刘知远闻之曰：「中国疲弊，自守恐不足；乃横挑强胡，〔挑，徒了翻。〕胜之犹有后患，况不胜乎！」

     契丹自恒州还，〔还，从宣翻。，又如字。〕以羸兵驱生羊〔羸，伦为翻。〕过祁州城下，〔以诱城中也。〕刺史下邳沉斌出兵击之；〔斌，悲巾翻。〕契丹以精骑夺其城门，州兵不得还。〔还，从宣翻。〕赵延寿知城中无余兵，引契丹急攻之；斌在上，〔「在」字之下，当逸「城」字。〕延寿语之曰：「沉使君，吾之故人。『择祸莫若轻』，〔语，牛倨翻。「择祸莫若轻」，引文子之言。〕何不早降！」斌曰：「侍中父子失计陷身虏庭，〔言赵延寿与其父德钧，不能救张敬达，邀契丹求帝中国，玩寇致祸，并为俘虏也。赵延寿闻斌言，尚欲复求帝乎！陷身事见二百八十卷高祖天福元年。赵延寿在唐时加侍中，沉斌称其旧官。〕忍帅犬羊残父母之邦；〔帅，读曰率。〕不自愧耻，更有骄色，何哉！沉斌弓折矢尽，宁为国家死耳，〔折，而设翻。为，于伪翻。〕终不效公所为！」明日，城陷，斌自杀。

     丙戌，诏北面行营都招讨使杜威以本道兵会马全节等进军。

     端明殿学士、户部侍郎冯玉，宣徽北院使、权侍卫马步都虞候太原李彦韬，皆挟恩用事，恶中书令桑维翰，数毁之。〔恶，乌路翻。数，所角翻。〕帝欲罢维翰政事，李崧、刘昫固谏而止。维翰知之，请以玉为枢密副使，玉殊不平。丙申，中旨以玉为户部尚书、枢密使，以分维翰之权。〔冯玉以后兄进，故旨由中出。诗云：妇有长舌，维厉之阶，信矣！〕

     彦韬少事阎宝，〔少，诗照翻。〕为仆夫，后隶高祖帐下。高祖自太原南下，留彦韬侍帝，为腹心，〔高祖留帝守太原，见二百八十卷天福元年。〕由是有宠。性纤巧，与嬖幸相结，以蔽帝耳目；帝委信之，至于升黜将相，亦得预议。常谓人曰：「吾不知朝廷设文官何所用，且欲澄汰，徐当尽去之。」〔去，音羌吕翻。呜呼！此等气习，自唐刘蕡已为文宗言之。李彦韬、史弘肇，当右武之世，张其气而奋其舌，以其人品，夫何足责，然非有国者之福也。虽然，吾党亦有过焉，盍亦反其本矣！〕

     唐查文徽表求益兵，唐王以天威都虞候何敬洙为建州行营招讨马步都指挥使，将军祖全恩为应援使，姚凤为都监，〔监，工衔翻。〕将兵数千会攻建州，自崇安进屯赤岭。〔九域志：建州有崇安县，在州北二百五十里，亦王氏所置也。宋白曰：崇安埸本建阳县东北三里，南唐保大九年割为场，盖宋方置县也。〕闽主延政遣仆射杨思恭、统军使陈望将兵万人拒之，列栅水南，旬余不战，唐人不敢逼。

     思恭以延政之命督望战。望曰：「江、淮兵精，其将习武事。国之安危，系此一举，不可不万全而后动。」思恭怒曰：「唐兵深侵，陛下寝不交睫，〔睫，即涉翻。〕委之将军。今唐兵不出数千，将军拥众万余，不乘其未定而击之，有如唐兵惧而自退，将军何面目以见陛下乎！」〔杨思恭急于破敌以为功，不知一跌而危国也。〕望不得已，引兵涉水与唐战。全恩等大兵当其前，使奇兵出其后，大破之。望死，思恭仅以身免。〔亡闽者，杨思恭也；然其所以亡闽者，不在于此战，而在于得杨剥皮之名。〕

     延政大惧，婴城自守，召董思安、王忠顺，使将泉州兵五千诣建州，分守要害。

     初，高祖置德清军于故澶州城，〔澶州本治顿丘，天福三年，徙澶州于德胜，并顿丘徙焉。九域志：澶州清丰县有旧州镇，即置德清军之地。置德清军，将以接澶、魏声援，然城池未固也。〕及契丹入寇，澶州、邺都之间，城戌，更筑德清军城，合德清、南乐之民以实之。〔乐，音洛。〕

     初，光州人李仁达，仕闽为元从指挥使，〔王潮兄弟本光州人，乘唐末之乱，割据闽中；其后兵多光州人。今福州人多能自言其上世出于浮光者。从，才用翻。〕十五年不迁职。闽主曦之世，叛奔建州，闽主延政以为将。是时王延政国号殷。〕及朱文进弒曦，〔事见去年三月。〕复叛奔福州，陈取建州之策。文进恶其反复，黜居福清。〔九域志：福州有福清县，在州东南一百七十七里，王氏所置也。宋白曰：福清本闽县地，唐圣历元年，析闽县东南之地置万安县，天宝元年，改为福唐县，朱梁改永昌县，晋天福初改南台县，寻改为福清县。〕浦〔【张：「浦」上脱「先是」二字。】〕城人陈继珣，〔新唐书地理志：浦城县，本名吴兴，唐武德初，改为唐兴，天宝元年，更名浦城，属建州。九域志：浦城县在建州东北三百三十里。宋白曰：城临柘浦，故曰浦城。〕亦叛闽主延政奔福州，为曦画策取建州，〔为，于伪翻。〕曦以为著作郎。及延政得福州，二人皆不自安。

     王继昌闇弱嗜酒，不恤将士，将士多怨。仁达潜入福州，〔【章：十二行「州」下有「与继珣」三字；乙十一行本同；孔本同；张校同。】〕说黄仁讽曰：〔说，式芮翻。〕「今唐兵乘胜，建州孤危。富沙王不能保建州，安能保福州！昔王潮兄弟，光山布衣耳，取福建如反掌。〔事见唐纪。〕况吾辈乘此机会，自图富贵，何患不如彼乎！」仁讽然之。是夕，仁达等引甲士突入府舍，杀继昌及吴成义。〔考异曰：闽中实录、闽王列传、九国志，皆云四月杀继昌。今从十国纪年。〕

     仁达欲自立，恐众心未服，以雪峰寺僧卓岩明素为重，〔雪峰在福州候官县西百余里。〕乃言：「此僧目重瞳子，手垂过膝，〔重，直龙翻。瞳，音同。过，音戈。〕真天子也。」相与迎之。己亥，立为帝，〔考异曰：闽录、启运图、启国实录、江南录作「岩明」，闽中实录、闽王列传、九国志、薛史、唐余录、王审知传、吴越备史作「俨明」。按启运图，岩明本名偃，为僧名体明，即位改岩明；今从之。江南录云：「继昌为裨将王延讽所杀，旬日，故内臣李义杀讽，立岩明为主。」今从十国纪年。〕解去衲衣，被以衮冕，〔去，羌吕翻。衲，奴答翻。被，皮义翻。〕帅将吏北面拜之。〔帅，读曰率。〕然犹称天福十年，遣使奉表称藩于晋。

     延政闻之，族黄仁讽家，命统军使张汉真将水军五千，会漳、泉兵讨岩明。

     乙巳，杜威等诸军会于定州，以供奉官兼处钧权知祁州事。庚戌，诸军攻契丹，泰州刺史晋廷谦举州降。〔晋，姓也，以国为氏。〕甲寅，取满城，〔按五代会要，是年九月，徙泰州治满城。是时泰州犹治清苑。宋白曰：满城本汉北平县，后魏置永乐县，天宝元年，改满城县。〕获契丹酋长没剌〔酋，慈秋翻。长，知两翻。剌，来达翻。〕及其兵二千人。乙卯，取遂城。赵延寿部曲降者言：「契丹主还至虎北口，太原汾水之北，亦有地名虎北口。时契丹兵自祈、易北去，非其路也，此乃幽、檀以北之古北口。宋人使辽行记云：自檀州北行八十里，又八十里至虎北口馆。则檀州之古北口亦名虎北口也。〕闻晋取泰州，复拥众南向，〔复，扶又翻。〕约八万余骑，计来夕当至，宜速为备。」杜威等惧，丙辰，退保泰州。

     戊午，契丹至泰州。己未，晋军南行，契丹踵之。晋军至阳城，〔续汉志：中山蒲阴县有阳城。水经注：博水出中山望都县，东径阳城县，散为泽渚，世谓之阳城淀。阳城在蒲阴县东南三十里。庚申，契丹大至。晋军与战，逐北十余里，契丹踰白沟而去。〔此南白沟也；水经注所淇水北为白沟者也。北白沟在涿州新城县南六十里。宋人北使行程记曰：雄州之北，界河之南，有白沟驿。又范成大北使录曰：自安肃军出北门十五里，至白沟河，又一百五里至涿州。此言北白沟也。〕

     壬戌，晋军结陈而南，〔陈，读曰阵。〕胡骑四合如山，诸军力战拒之。是日，纔行十余里，人马饥乏。

     癸亥，晋军至白团卫村，〔考异曰：汉高祖实录作「白檀」。今从晋少帝实录。〕埋鹿角为行寨。契丹围之数重，奇兵出寨后断粮道。〔重，直龙翻。断，音短。〕是夕，东北风大起，破屋折树；〔折，而设翻。〕营中掘井，方及水辄崩，士卒取其泥，帛绞而饮之，人马俱渴。至曙，风尤甚。契丹主坐大奚车中，沉括曰：奚人业伐山，陆种，斲车；契丹之车皆资于奚。其辎车之制如中国，后广前杀而无般，材俭易败，不能任重而利于行山。长毂广轮，轮之牙，其厚不能四寸，而轸之材不能五寸。其乘车驾之以驼，上施慌，惟富者加毡幰文绣之饰。蜀本「奚车」之上无「大」字。〕今其众曰：「晋军止此耳，当尽擒之，然后南取大梁！」命铁鹞四面下马，拔鹿而入，奋短兵以击晋军，〔契丹谓精骑为铁鹞，谓其身被铁甲，而驰突轻疾，如鹞之搏鸟雀也。鹞，弋召翻。〕又顺风纵火扬尘以助其势。军士皆愤怒，大呼〔呼，火故翻。〕曰：「都招讨使何不用兵，令士卒徒死！」诸将请出战，杜威曰：「俟风稍缓，徐观可否。」马步都监李守贞曰：「彼众我寡，风沙之内，莫测多少，惟力鬬者胜，止风乃助我也；若俟风止，吾属无类矣。」即呼曰：「诸军齐击贼！」又谓威曰：「令公善守御，〔杜威时带中书令，故称之。〕守贞以中军决死矣！」马军左厢都排陈使张彦泽召诸将问计，皆曰：「虏得风势，宜俟风回与战。」彦泽亦以为然。诸将退，马军右厢副排陈使太原药元福独留，谓彦泽曰：「今军中饥渴已甚，若俟风回，吾属已为虏矣。敌谓我不能逆风以战，宜出其不意急击之，此兵之诡道也。」〔矢不逆风，止古法也。若用短兵薄战，则逆风而胜者多矣。〕马步左右厢都排陈使符彦卿曰：「与其束首就擒，〔【章：十二行本「首」作「手」；乙十一行本同；孔本同。】〕曷若以身殉国！」乃与彦泽、元福及左厢都排陈使皇甫遇引精骑出门击之，〔行寨之西门也。风从东北来，出西门接战，亦顺风势也。〕诸将继至。契丹却数百步。彦卿等谓守贞曰：「且曳队往来乎﹖〔曳，读为拽，音羊列翻。〕直前奋击，以胜为度乎﹖」守贞曰：「事势如此，安可回鞚！〔鞚，苦贡翻，马勒也。〕宜长驱取胜耳。」彦卿等跃马而去，风劫益甚，昏晦如夜。彦卿等拥万余骑横击契丹，呼声动天地，〔呼，火故翻。〕契丹大败而走，势如崩山。李守贞亦令兵尽拔鹿角出鬬，步骑俱进，逐北二十余里。铁鹞既下马，苍皇不能复上，〔复，扶又翻；下同。上，时掌翻。〕皆委弃马及铠仗蔽地。

     契丹散卒至阳城东南水上，稍复布列。杜威曰：「贼已破胆，不宜更令成列！」遣精骑击之，皆渡水去。契丹主乘奚车走十余里，追兵急，获一橐驼，乘之而走。诸将请追之。杜威扬言曰：「逢贼幸不死，更索衣囊邪﹖」〔言逢贼被劫而幸不死，而更从贼求衣囊，则必将怒而杀之。索，山客翻。〕李守贞曰：「两日人马渴甚，今得水饮之皆足重，难以追寇，不若全军而还。」〔还，从宣翻，又如字。〕乃退保定州。

     契丹主至幽州，散兵稍集；以军失利，杖其酋长各数百，唯赵延寿得免。

     乙丑，诸军自定州引归。诏以泰州隶定州。〔隶定州义武军。〕

     夏，四月，辛巳，帝发澶州；甲申，还大梁。〔是年正月，下诏亲征，二月至澶州。今诸军以胜归，故复还大梁。〕

     己丑，复以邺都为天雄军。〔唐庄宗同光元年，以魏州为东京兴唐府，罢天雄节镇。三年，罢东京以为邺都。晋兴，因之，改兴唐府为广晋府；今复为天雄军。〕

     闽张汉真至福州，攻其东关。黄仁讽闻家夷灭，开门力战，大破闽兵，执汉真，入城，斩之。

     卓岩明无他方略，但于殿上噀水散豆，作诸法事而已。〔噀，苏困翻。含水而喷之为噀，作诸佛事以为厌胜，又遣使迎其父于莆田，〔唐武德初，分南安县，置莆田县，属泉州。宋太平兴国四年，分置兴化军，在泉州东北一百六十里。〕尊为太上皇。

     李仁达既立岩明，自判六军诸卫事，使黄仁讽屯西门，陈继珣屯北门。仁讽从容谓继珣曰：〔从，千容翻。〕「人之所以为人者，以有忠、信、仁、义也。吾顷尝有功富沙，中间叛之，非忠也；人以从子托我而与人杀之，非信也；〔王继昌，闽主延政从子也。从，才用翻。〕属者与建兵战，〔属，之欲翻。属者，犹言顷者也。〕所杀皆乡曲故人，非仁也；弃妻子，使人鱼肉之，非义也。此身十沉九浮，〔沉，持林翻。〕死有余愧！」因拊膺恸哭。继珣曰：「大丈夫徇功名，何顾妻子！宜置此事，勿以取祸。」仁达闻之，使人告仁讽、继珣谋反，皆杀之。由是兵权尽归仁达。

     五月，丙申朔，大赦。

     顺国节度使杜威，久镇恒州，〔高祖天福七年，杜威始镇恒州，见二百八十三卷。恒，户登翻。〕性贪残，自恃贵戚，〔杜威尚高祖妹宋国长公主。〕多不法。每以备边为名，敛吏民钱帛以充私藏。〔藏，徂浪翻。〕富室有珍货或名姝、骏马，皆虏取之；〔姝，逡须翻。〕或诬以罪杀之，籍没其家。又畏懦过甚，每契丹数十骑入境，威已闭门登陴，或数骑驱所掠华人千百过城下，威但瞋目延颈望之，无意邀取。〔陴，频眉翻。瞋，昌真翻。〕由是虏无所忌惮，属城多为所屠，威竟不出一卒救之，千里之间，暴骨如莽，〔「暴骨如莽」，左传语。如莽者，如草之生于广野莽莽然。暴，步卜翻。〕村落殆尽。

     威见所部残弊，为众所怨，又畏契丹之强，累表请入朝，帝不许；威不俟报，遽委镇入朝，朝廷闻之，惊骇。桑维翰言于帝曰：「威固违朝命，擅离边镇。〔离，力智翻。〕居常凭恃勋旧，邀求姑息，及疆埸多事，〔埸，音亦。〕曾无守御之意；宜因此时废之，庶无后患。」帝不悦。维翰曰：「陛下不忍废之，宜授以近京小镇，勿复委以雄藩。」〔复，扶又翻。〕帝曰：「威，朕之密亲，必无异志；〔言其无他志。〕但宋国长公主切欲相见耳，〔长，知两翻。〕公勿以为疑！」维翰自是不敢复言国事，以足疾辞位。〔杜威不可去而桑维翰求去，晋殆矣。复，扶又翻。〕丙辰，威至大梁。

     丁巳，李仁达大阅战士，请卓岩明临视。仁达阴教军士突前登阶，刺杀岩明，〔刺，七亦翻。〕仁达阳惊，狼狈而走；军士共执仁达，使居岩明之坐。〔坐，徂卧翻。〕仁达乃自称威武留后，用保大年号，〔是年，南唐保大三年。〕奉表称藩于唐，亦遣使入贡于晋；并杀岩明之父。唐以仁达为威武节度使、同平章事，赐名弘义，编之属籍。〔以其同姓也，编之属籍而赐名弘义，齿于诸子之列。〕弘义又遣使修好于吴越。〔为李仁达背唐而附吴越张本。好，呼到翻。〕

     已未，杜威献部曲步骑合四千人并铠仗，庚申，又献粟十万斛，刍二十万束，云皆在本道。〔言皆在恒也。使诚有之，皆虐取于民，仓皇离镇，不可运而实私家，故献之耳。〕帝以其所献骑兵隶扈圣，步兵隶护国，威复请以为衙队，而禀赐皆仰县官。〔杜威之愚弄朝廷如此，而帝不能察其奸，所以成恒州中渡之变。复扶又翻。禀，笔锦翻，给也。仰，牛向翻。〕威又令公主白帝，求天雄节钺，帝许之。

     唐兵围建州，屡破泉州兵。〔泉州兵，董思安、王忠顺所将以救建州者也。〕许文稹败唐兵于汀州，〔稹，止忍翻。败，补卖翻。〕执其将时厚卿。

     六月，癸酉，以杜威为天雄节度使。

     契丹连岁入寇，〔契丹入寇，自去年正月陷贝州始。〕中国疲于奔命，〔左传：申公巫臣遣子重、子反书曰：吾必使尔疲于奔命而死。奔命者，边境有急，奔而赴救。〕边民涂地；契丹人畜亦多死，国人厌苦之。述律太后谓契丹主曰：「使汉人为胡主，可乎﹖」曰：「不可。」太后曰：「然则汝何故欲为汉主﹖曰：「石氏负恩，不可容。」太后曰：「汝今虽得汉地，不能居也；〔后卒如述律后之言。〕万一蹉跌，〔蹉，七何翻。跌，徒结翻。〕悔何所及！」又谓其群下曰：「汉儿何得一向眠！〔人寝不安席，则辗转反侧而不成寐；一向眠，则其眠安矣。〕自古但闻汉和蕃，未闻蕃和汉。汉儿果能回意，我亦何惜与和！」

     桑维翰屡劝帝复请和于契丹以纾国患，〔复，扶又翻。纾，音舒，缓也。〕帝假开封军将张晖供奉官，〔开封军将，开封府之军将也。〕使奉表称臣诣契丹，卑辞谢过。契丹主曰：「使景延广、桑维翰自来，仍割镇、定两道隶我，则可和。」朝廷以契丹语忿，谓其无和意，乃止。及契丹主入大梁，谓李崧等曰：「向使晋使再来，则南北不战矣。」〔史言契丹通国上下本自厌兵。〕

     秋，七月，闽人或告福州援兵谋叛，〔是年正月，闽主发福州兵赴建州以拒唐。〕闽主延政收其铠仗，遣还，伏兵于隘，〔还，从宣翻。隘，乌戒翻，险狭之道也。〕尽杀之，死者八千余人，脯其肉以归为食。

     唐边镐拔镡州，〔镡州东至建州一百八十里。〕查文徽之党魏岑、冯延己、延鲁以师出有功，皆踊跃赞成之。征求供亿，府库为之耗竭，〔为，于伪翻。〕洪、饶、抚、信之民尤苦之。

     延政遗使奉表称臣于吴越，请为附庸以求救。

     楚王希范疑静江节度使兼侍中、知朗州希杲得人心，遣人伺之。希杲惧，称疾求归，不许；遣医往视疾，因毒杀之。〔希范忌希杲事始二百八十卷高祖天福元年。〕

