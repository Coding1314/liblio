





       電子版杜甫詩全集﹒卷一（４６首） 



方舟子 編校 



編校說明 



幾年來我陸續輸入了三百來首杜詩，並試圖編一冊電

子版 杜詩選。最近施鐵民(David Steelman)先生寄來

大五碼的全唐詩，我即抽出其中的杜詩，轉成國標碼，

做了增補、校對，並 以編年為序重新編排，編成二十

卷。校對、編排參照中華書局所出的《讀杜心解》和

上海古籍出版社所出的《杜詩鏡詮》。 為方便閱讀，

凡國標所無的生僻異體字均以較常見的通用字取代，

異文一般也只選較通行的，不一一註明。 



方舟子一九九七年七月 






卷一



（開元、天寶間，公居東都，游齊、趙及歸京師作。）





    游龍門奉先寺



已從招提游，

更宿招提境。

陰壑生虛（一作靈）籟，

月林散清影。

天闕象緯逼，

雲臥衣裳冷。

欲覺聞晨鐘，

令人發深省。 





    望岳



岱宗夫如何，

齊魯青未了。

造化鐘神秀，

陰陽割昏曉。

蕩胸生層雲，

決眥入歸鳥。

會當凌絕頂，

一覽眾山小。





    登兗州城樓



東郡趨庭日，（時甫父閒為兗州司馬）

南樓縱目初。

浮雲連海岳岱,

平野人青徐。

孤嶂秦碑在，

荒城魯殿餘。

從來多古意，

臨眺獨躊躇。





      題張氏隱居二首



春山無伴獨相求，

伐木丁丁山更幽。

澗道餘寒歷冰雪，

石門斜日到林丘。

不貪夜識金銀氣，

遠害朝看麋鹿游。

乘興杳然迷出處，

對君疑是泛虛舟。



之子時相見，

邀人晚興留。

霽潭□（「檀」換魚旁）發發，

春草鹿呦呦。

杜酒偏勞勸，

張梨不外求。

前村山路險，

歸醉每無愁。





     劉九法曹鄭瑕邱石門宴集



秋水清無底，

蕭然靜客心。

椽曹乘逸興，

鞍馬到荒林。

能吏逢聊璧，

華筵直一金。

晚來橫吹好，

泓下亦龍吟。





     與任城許主簿游南池



秋水通鉤洫，

城隅進小船。

晚涼看洗馬，

森木亂鳴蟬。

菱熟經時雨，

蒲荒八月天。

晨朝降白露，

遙憶舊青氈。





    對雨書懷走邀許十一簿公



東嶽雲峰起，

溶溶滿太虛。

震雷翻幕燕，

驟雨落河魚。

座對賢人酒，

門聽長者車。

相邀愧泥濘，

騎馬到階除。





      巳上人茅齋



巳公茅屋下，

可以賦新詩。

枕簟入林僻，

茶瓜留客遲。

江蓮搖白羽，

天棘蔓青絲。

空忝許詢輩，

難酬支遁詞。

        



    房兵曹胡馬詩



胡馬大宛名，

鋒稜瘦骨成。

竹批雙耳峻，

風入四蹄輕。

所向無空闊，

真堪托死生。

驍騰有如此，

萬里可橫行。

        



    畫鷹



素練風霜起，

蒼鷹畫作殊。

竦身思狡兔，

側目似愁胡。

絛鏇光堪摘，

軒楹勢可呼。

何當擊凡鳥，

毛血灑平蕪。





    過宋員外之問舊莊



宋公舊池館，

零落首陽阿。

枉道祗從入，

吟詩許更過？

淹留問耆老，

寂寞向山河。

更識將軍樹，

悲風日暮多。





     夜宴左氏莊



風林纖月落，

衣露淨琴張。

暗水流花徑，

春星帶草堂。

檢書燒燭短，

看（一作說）劍引杯長。

詩罷聞吳詠，

扁舟意不忘。





      臨邑舍弟書至，苦雨黃河泛溢堤防之患，簿領

      所憂，因寄此詩，用寬其意



二儀積風雨，

百谷漏波濤。

聞道洪何坼，

遙連滄海高。

職司憂悄悄，

郡國訴嗷嗷。

舍弟卑棲邑，

防川領簿曹。

尺書前日至，

版築不時操。

難假黿鼉力，

空瞻烏鵲毛。

燕南吹畎畝，

濟上沒蓬蒿。

螺蚌滿近郭，

蛟螭乘九皋。

徐關深水府，

碣石小秋毫。

白屋留孤樹，

青天失萬艘。

吾衰同泛梗，

利涉想蟠桃。

賴倚天涯釣，

猶能掣巨鰲。





    天寶初，南曹小司寇舅，於我太夫人堂下，壘土為山，

    一匱盈尺，以代彼朽木，承諸焚香瓷甌，甌甚安矣。旁

    植慈竹，蓋茲數峰，□（上山下欽）岑嬋娟，宛有塵外

    格致，乃不知興之所至，而作是詩



一匱功盈尺，

三峰意出群。

望中疑在野，

幽處欲生雲。

慈竹春陰覆，

香爐曉勢分。

惟南將獻壽，

佳氣日氤氳。





    龍門



龍門橫野斷，

驛樹出城來。

氣色皇居近，

金銀佛寺開。

往還時屢改，

川陸日悠哉！

相閱征途上，

生涯盡幾回？





    李監宅二首（一作李鹽鐵）



尚覺王孫貴，

豪家意頗濃。

屏開金孔雀，

褥隱繡芙蓉。

且食雙魚美，

誰看異味重。

門闌多喜色，

女婿近乘龍。



華館春風起，

高城煙霧開。

雜花分戶映，

嬌燕入簾回。

一見能傾座，

虛懷只愛才。

鹽官雖絆驥，

名是漢廷來。





    贈李白



二年客東都，

所歷厭機巧。

野人對腥膻，

蔬食常不抱。

豈無青精飯，

使我顏色好？

苦乏大藥資，

山林跡如掃。

李侯金閨彥，

脫身事幽討。

亦有梁宋游，

方期拾瑤草。

               

  

    陪李北海宴歷下亭



東藩駐皂蓋，

北渚臨清河。

海右此亭古，

濟南名士多。（原註：時邑人蹇處士在座）

雲山已發興，

玉珮仍當歌。

修竹不受暑，

交流空湧波。

蘊真愜所遇，

落日將如何！

貴賤俱物役，

從公難重過。





    同李太守登歷下古城員外新亭

    （原註：時李之芳自尚書郎出齊州制此亭）



新亭結構罷，

隱見清湖陰。

跡籍台觀舊，

氣冥海岳深。

圓荷想自昔，

遺堞感至今。

芳宴此時具，

哀絲千古心。

主稱壽尊客，

筵秩宴北林。

不阻蓬蓽興，

得兼梁甫吟。





    暫如臨邑，至〔山昔〕山湖亭，奉懷李員外，率爾成興



野亭逼湖水，

歇馬高林間。

鼉吼風奔浪，

魚跳日映山。

暫游阻詞伯，

卻望臨青關。

靄靄生雲霧，

唯應促駕還。





    贈李白



秋來相顧尚飄蓬，

未就丹砂愧葛洪。

痛飲狂歌空度日，

飛揚跋扈為誰雄？





    與李十二白同尋范十隱居



李侯有佳句，

往往似陰鏗。

余亦東蒙客，

憐君如弟兄。

醉眠秋共被，

攜手日同行。

更想幽期處，

還尋北郭生。

入門高興發，

侍立小童清。

落景聞寒杵，

屯雲對古城。

向來吟橘頌，

誰欲討□（艸專）羹？

不願論簪笏，

悠悠滄海情。

           



    鄭駙馬宅宴洞中



主家陰洞細煙霧，

留客夏簟青琅〔王干〕。

春酒杯濃琥珀薄，

冰漿碗碧瑪瑙寒。

誤疑茅屋過江麓，

已入風磴霾雲端。

自是秦樓壓鄭谷，

時聞雜佩聲珊珊。





    飲中八仙歌



知章騎馬似乘船，

眼花落井水底眠。

汝陽三斗始朝天，

道逢曲車口流涎，

恨不移封向酒泉。

左相日興費萬錢，

飲如長鯨吸百川，

銜杯樂聖稱避賢。

宗之瀟灑美少年，

舉觴白眼望青天，

皎如玉樹臨風前。

蘇晉長齋繡佛前，

醉中往往愛逃禪。

李白一斗詩百篇，

長安市上酒家眠，

天子呼來不上船，

自稱臣是酒中仙。

張旭三杯草聖傳，

脫帽露頂王公前，

揮毫落紙如雲煙。

焦遂五斗方卓然，

高談雄辨驚四筵。





    今夕行



今夕何夕歲雲徂，

更長燭明不可孤。

咸陽客舍一事無，

相與博塞為歡娛。

馮陵大叫呼五白，

袒跣不肯成梟盧。

英雄有時亦如此，

邂逅豈即非良圖？

君莫笑，劉毅從來布衣願，

家無儋石輸百萬。





    贈特進汝陽王二十韻



特進群公表，

天人夙德升。

霜蹄千里駿，

風翮九霄鵬。

服禮求毫髮，

推思忘寢興。

聖情常有眷，

朝退若無憑。

仙醴來浮蟻，

奇毛或賜鷹。

清關塵不雜，

中使日相乘。

晚節嬉游簡，

平居孝義稱。

自多親棣萼，

誰敢問山陵？

學業醇儒富，

詞華哲匠能。

筆飛鸞聳立，

章罷鳳騫騰。

精理通談笑，

忘形向友朋。

寸長堪繾綣，

一諾豈驕矜？

巳忝歸曹植，

何知對李膺。

招要恩屢至，

崇重力難勝。

披霧初歡夕，

高秋爽氣澄。

尊□（上三「田」下「缶」）臨極浦，

鳧雁宿張燈。

花月窮游宴，

炎天避郁蒸。

硯寒金井水，

簷動玉壺冰。

瓢飲唯三徑，

巖棲在百層。

謬持蠡測海，

況邑酒如澠。

鴻寶寧全秘，

丹梯庶可凌。

淮王門有客，

終不愧孫登。





    贈比部蕭郎中十兄



有美生人傑，

由來積德門。

漢朝丞相系，

梁日帝王孫。

蘊藉為郎久，

魁梧秉哲尊。

詞華傾後輩，

風雅藹孤騫。

宅相榮姻戚，

兒童惠討論。

見知真自幼，

謀拙愧諸昆。

漂蕩雲天闊，

沈埋日月奔。

致君時已晚，

懷古意空存。

中散山陽鍛，

愚公野谷村。

寧紆長者轍，

歸老任乾坤。





    奉寄河南韋尹丈人



有客傳河尹，

逢人問孔融。

青囊仍隱逸，

章甫尚西東。

鼎石分門戶，

詞場繼國風。

尊榮瞻地絕，

疏放憶途窮。

濁酒尋陶令，

丹砂訪葛洪。

江湖漂短褐，

霜雪滿飛蓬。

牢落乾坤大，

周流道術空。

謬慚知薊子，

真怯笑揚雄。

盤錯神明懼，

謳歌德義豐。

屍鄉餘土室，

誰話（一作難說）祝雞翁？





    贈韋左丞丈濟



左轄頻虛位，

今年得舊儒。

相門韋氏在，

經術漢臣須。

時議歸前烈，

天倫恨莫俱。

〔令鳥〕原荒宿草，

鳳沼接亨衢。

有客雖安命，

衰落豈壯夫！

家人憂幾杖，

甲子混泥途。

不謂矜餘力，

還來謁大巫。

歲寒仍顧遇，

日暮且踟躕。

老驥思千里，

饑鷹待一呼。

君能微感激，

亦足慰榛蕪。





    奉贈韋左丞丈二十二韻



紈褲不餓死，

儒冠多誤身。

丈人試靜聽，

賤子請具陳。

甫昔少年日，

早充觀國賓。

讀書破萬卷，

下筆如有神。

賦料揚雄敵，

詩看子建親。

李邕求識面，

王翰願卜鄰。

自謂頗挺出，

立登要路津。

致君堯舜上，

再使風俗淳。

此意竟蕭條，

行歌非隱淪。

騎驢三十載，

旅食京華春。

朝扣富兒門，

暮隨肥馬塵。

殘杯與冷炙，

到處潛悲辛。

主上頃見征，

〔焱欠〕然欲求伸。

青冥卻垂翅，

蹭蹬無縱鱗。

甚愧丈人厚，

甚知丈人真。

每於百僚上，

猥誦佳句新。

竊效貢公喜，

難甘原憲貧。

焉能心怏怏？

只是走逡逡。

今欲東入海，

即將西去秦。

尚憐終南山，

回首清謂濱。

常擬報一飯，

況懷辭大臣。

白鷗沒浩蕩，

萬里誰能馴？





    冬日洛城北謁玄元皇帝廟



配極元都□（「門」內「必」），

憑高禁御長。

守祧嚴具禮，

掌節鎮非常。

碧瓦初寒外，

金莖一氣旁。

山河扶繡戶，

日月近雕梁。

仙李蟠根大，

猗蘭奕葉光。

世家遺舊史，

道德付今王。

畫手看前輩，

吳生遠擅場。

森羅移地軸，

妙絕動宮牆。

五聖聯龍袞，

千官列雁行。

冕旒皆秀髮，

旌旆盡飛揚。

翠柏深留景，

紅梨迥得霜。

風箏吹玉柱，

露井凍銀床。

身退卑周室，

經傳拱漢皇。

谷神如不死，

養拙更何鄉？

          



    高都護驄行



安西都護胡青驄,

聲價〔焱欠〕然來向東。

此馬臨陣久無敵，

與人一心成大功。

功成惠養隨所致，

飄飄遠自流沙至。

雄姿未受伏櫪恩，

猛氣猶思戰場利。

腕促蹄高如踣鐵，

交河幾蹴會冰裂。

五花散作雲滿身，

萬里方看汗流血。

長安壯兒不敢騎，

走過掣電傾城知。

青絲絡頭為君老，

何由卻出橫門道？



 

    贈翰林張四學士



翰林逼華蓋，

鯨力破滄溟。

天上張公子，

宮中漢客星。

賦詩拾翠殿，

佐酒望雲亭。

紫誥仍兼綰，

黃麻似六經。

內頒（一作分）金帶赤，

恩與荔枝青。

無復隨高鳳，

空余泣聚螢。

此生任春草，

垂老獨漂萍。

倘憶山陽會，

悲歌在一聽。





    贈陳二補闕



世儒多汨沒，

夫子獨聲名。

獻納開東觀，

君王問長卿。

皂雕寒始急，

天馬老能行。

自到青冥裡，

休看白髮生。





    冬日有懷李白



寂寞書齋裡，

終朝獨爾思。

更尋嘉樹傳，

不忘角弓詩。

短褐風霜入，

還丹日月遲。

未因乘興去，

空有鹿門期。





    春日憶李白



白也詩無敵，

飄然思不群。

清新庚開府，

俊逸鮑參軍。

渭北春天樹，

江東日暮雲。

何時一尊酒，

重與細論文？





    送孔巢父謝病歸游江東，兼呈李白



巢父掉頭不肯住，

東將入海隨煙霧。

詩卷長流天地間，

釣竿欲拂珊瑚樹。

深山大澤龍蛇遠，

春寒野陰風景暮。

蓬萊織女（一作玉女）回雲車，

指點虛無引歸（一作是征）路。

自是君身有仙骨，

世人那得知其故？

惜君只欲苦死留，

富貴何如草頭露？

蔡侯靜者意有餘，

清夜置酒臨前除。

罷琴惆悵月照席，

幾歲寄我空中書？

南尋禹穴見李白，

道甫問訊今何如？





    兵車行



車轔轔，

馬蕭蕭，

行人弓箭各在腰。

耶娘妻子走相送，

塵埃不見咸陽橋。

牽衣頓足闌攔道哭，

哭聲直上干雲霄。

道旁過者問行人，

行人但雲點行頻。

或從十五北防河，

便至四十西營田。

去時裡正與裹頭，

歸來頭白還戍邊。

邊廷流血成海水，

武皇開邊意未已。

君不聞漢家山東二百州，

千村萬落生荊杞。

縱有健婦把鋤犁，

禾生隴畝無東西。

況復秦兵耐苦戰，

被驅不異犬與雞。

長者雖有問，

役夫敢伸恨？

且如今年冬，

未休關西卒。

縣官急索租，

租稅從何出？

信知生男惡，

反是生女好。

生女猶得嫁比鄰，

生男埋沒隨百草。

君不見青海頭，

古來白骨無人收。

新鬼煩冤舊鬼哭，

天陰雨濕聲啾啾。





    同諸公登慈恩寺塔



高標跨蒼穹，

烈風無時休。

自非曠士懷，

登茲翻百憂。

方知象教力，

足可追冥搜。

仰穿龍蛇窟，

始出枝撐幽。

七星在北戶，

河漢聲西流。

羲和鞭白日，

少昊行清秋。

秦山忽破碎，

涇渭不可求。

俯視但一氣，

焉能辨皇州？

回首叫虞舜，

蒼梧雲正愁。

惜哉瑤池飲，

日晏崑崙邱。

黃鵠去不息，

哀鳴何所投。

君看隨陽雁，

各有稻粱謀。





    投簡成華兩縣諸子



赤縣官曹擁才傑，

軟裘快馬當冰雪。

長安苦寒誰獨悲？

杜陵野老骨欲折。

南山豆苗早荒穢，

青門瓜地新凍裂。

鄉里兒童項領成，

朝廷故舊禮數絕。

自然棄擲與時異，

況乃疏頑臨事拙。

饑臥動即向一旬。

敝衣何啻聯百結。

君不見空牆日色晚，

此老無聲淚垂血！





    病後遇過王倚飲贈歌



麟角鳳觜世莫識，

煎膠續弦奇自見。

尚看王生抱此懷，

在於甫也何由羨？

且過王生慰疇昔，

素知賤子甘貧賤。

酷見凍餒不足恥，

多病沈年苦無健。

王生怪我顏色惡，

答雲伏忱艱難遍：

瘧癘三秋孰可忍？

寒熱百日相交戰。

頭白眼暗坐有胝，

肉黃皮皺命如線。

惟生哀我未平復，

為我力致美淆膳。

遣人向市賒香粳，

喚婦出房親自饌。

長安冬□（艸俎）酸且綠，

金城土酥靜如練。

兼求畜豪且割鮮，

密沽鬥酒諧終宴。

故人情義晚誰似？

令我手腳輕欲旋。

老馬為駒信不虛，

當時得意況深眷。

但使殘年飽吃飯，

只願無事常相見！





    示從孫濟



平明跨驢出，

未知適誰門。

權門多〔口尊〕沓，

且復尋諸孫。

諸孫貧無事，

客舍如荒村。

堂前自生竹，

堂後自生萱。

萱草秋已死，

竹枝霜不蕃。

淘米少汲水，

汲多井水渾。

刈葵莫放手，

放手傷葵根。

阿翁懶惰久，

覺兒行步奔。

所來為宗族，

亦不為盤飧。

小人利口實，

薄俗難具論。

勿受外嫌猜，

同姓古所敦。





    杜位宅守歲



守歲阿戎家，

椒盤已頌花。

盍簪喧櫪馬，

列炬散林鴉。

四十明朝過，

飛騰暮景斜。

誰能更拘束？

爛醉是生涯。





    元都壇歌寄元逸人



故人昔隱東蒙峰，

已佩含景蒼精龍。

故人今居子午谷，

獨在陰崖結茅屋。

屋前太古元都壇，

青石漠漠常風寒。

子歸夜啼山竹裂，

王母晝下雲旗翻。

知君此計誠長往，

芝草琅〔王干〕日應長。

鐵鎖高垂不可攀，

致身福地何蕭爽。











電子版杜甫詩全集﹒卷二（７１首）


         卷二



（天寶中公在京師作）



    樂遊園歌

    （原註：晦日賀蘭楊長史筵醉中作）



樂游古園萃森爽，

煙綿碧草萋萋長。

公子華筵勢最高，

秦川對酒平如掌。

長生木瓢示真率，

更調鞍馬狂歡賞。

青春波浪芙蓉園，

白日雷霆夾城仗。

閶闔晴開〔言失〕蕩蕩，

曲江翠幕排銀榜。

拂水低回舞袖翻，

緣雲清切歌聲上。

卻憶年年人醉時，

只今未醉已先悲。

數莖白髮那拋得？

百罰深杯亦不辭。

聖朝亦（一作已）知賤士丑，

一物自荷皇天慈。

此身飲罷無歸處，

獨立蒼茫自詠詩。

        



    曲江三章章五句



曲江蕭條秋氣高，

菱荷枯折隨風濤。

遊子空嗟垂二毛，

白石素沙亦相蕩，

哀鴻獨叫求其曹。



即事非今亦非古，

長歌激夜梢林莽，

比屋豪華固難數。

吾人甘作心似灰，

弟侄何傷淚如雨？



自斷此生休問天，

杜曲幸有桑麻田，

故將移住南山邊。

短衣匹馬隨李廣，

看射猛虎終殘年。

                



    敬贈鄭諫議十韻



諫官非不達，

詩義早知名。

破的由來事，

先鋒孰敢爭！

思飄雲物動，

律中鬼神驚。

毫髮無遺憾（一作恨），

波瀾獨老成。

野人寧得所，

天意薄浮生。

多病休儒服，

冥搜信客旌。

築居仙縹緲，

旅食歲崢嶸。

使者求顏闔，

諸公厭〔示爾〕衡。

將期一諾重，

〔焱欠〕使寸心傾。

君見途窮哭，

宣憂阮步兵。





    貧交行



翻手作雲覆手雨，

紛紛輕薄何須數？

君不見管鮑貧時交，

此道今人棄如土。   





    白絲行



繅絲須長不須白，

越羅蜀錦金粟尺。

象床玉手亂殷紅，

萬草千花動凝碧。

已悲素質隨時染，

裂下鳴機色相射。

美人細意熨貼平，

裁縫滅盡針線跡。

春天衣著為君舞，

蛺蝶飛來黃鸝語。

落絮游絲亦有情，

隨風照日宜輕舉。

香汗清塵污顏色，

開新合故置何許？

君不見才士汲引難，

恐懼棄捐羈旅。





    前出塞九首



戚戚去故里，

悠悠赴交河。

公家有程期，

亡命嬰禍羅。

君已富士境，

開邊一何多？

棄絕父母恩，

吞聲行負戈。



出門日已遠，

不受徒旅欺。

骨肉恩豈斷？

男兒死無時。

走馬脫轡頭，

手中挑青絲。



捷下萬仞岡，

俯身試搴旗。



磨刀嗚咽水，

水赤刃傷手。

欲輕腸斷聲，

心緒亂已久。

丈夫誓許國，

憤惋復何有？

功名圖麒麟，

戰骨當速朽。



送徒既有長，

遠戍亦有身。

生死向前去，

不勞吏怒嗔。

路逢相識人，

附書與六親。

哀哉兩決絕，

不復同苦辛！



迢迢萬里餘，

領我赴三軍。

軍中異苦樂，

主將寧盡聞？

隔河見胡騎，

倏忽數百群。

我始為奴樸，

幾時樹功勳？



挽弓當挽強，

用箭當用長；

射人先射馬，

擒賊先擒王。

殺人亦有限，

列（一作立）國自有疆。

苟能制侵陵，

豈在多殺傷？



驅馬天雨雪，

軍行入高山。

逕危抱寒石，

指落曾冰間。

已去漢月遠，

何時築城還？

浮雲暮南征，

可望不可攀。



單于寇我壘，

百里風塵昏。

雄劍四五動，

彼軍為我奔。

虜其名王歸，

系頸授轅門。

潛身備行列，

一勝何足論？



從軍十年餘，

能無分寸功？

眾人貴苟得，

欲語羞雷同。

中原有鬥爭，

況在狄與戎？

丈夫四方志，

安可辭固窮？



        

    送高三十五書記



崆峒小麥熟，

且願休王師。

請公問主將：

焉用窮荒為？

饑鷹未飽肉，

側翅隨人飛。

高生跨鞍馬，

有似幽並兒。

脫身簿尉中，

始與捶楚辭。

借問今何官，

觸熱向武威？

答雲一書記，

所愧國士知。

人實不易知，

更須慎其儀。

十年出幕府，

自可持旌麾。

此行既特達，

足以慰所思。

男兒功名遂，

亦在老大時。

常恨結歡淺，

各在天一涯。

又如參與商，

慘慘中腸悲。

驚風吹鴻鵠，

不得相追隨。

黃塵翳沙漠，

念子何當歸。

邊城有餘力，

早寄從軍詩。

             



    送裴二虯尉永嘉



孤嶼亭何處？

天涯水氣中。

故人官就此，

絕境與誰同？

隱吏逢梅福，

遊山憶謝公。

扁舟吾已具，

把釣待秋風。    



    送張十二參軍赴蜀州，因呈楊五侍御



好去張公子，

通家別恨添。

兩行秦樹直，

萬點蜀山尖。

御史新驄馬，

參軍舊紫髯。

皇華吾善處，

於汝定無嫌。





    送韋書記赴西安



夫子〔焱欠〕通貴，

雲泥相望懸。

白頭無藉在，

朱紱有哀憐。

書記赴三捷，

公車留二年。

欲浮江海去，

此別意茫然。

           



    寄高三十五書記



歎惜高生老，

新詩日又多。

美名人不及，

佳句法如何？

主將收才子，

崆峒足凱歌。

聞君已朱紱，

且得慰蹉跎。





    故武衛將軍輓歌三首



嚴警當寒夜，

前軍落大星。

壯夫思果決，

哀詔惜精靈。

王者今無戰，

書生已勒銘。

封侯意疏闊，

編簡為誰青？



舞劍過人絕，

鳴弓射獸能。

〔金舌〕鋒行愜順，

猛噬失蹺騰。

赤羽千夫膳，

黃河十月冰。

橫行沙漠外，

神速自今稱。



哀挽青門去，

新阡絳水遙。

路人紛雨泣，

天意颯風飄。

部曲精仍銳，

何奴氣不驕。

無由睹雄略，

大樹日蕭蕭！

            



    奉留贈集賢院崔於二學士



昭代將垂白，

途窮乃叫閽。

氣沖星象表，

詞感帝王尊。

天老書題目，

春宮驗討論。

倚風遺〔兒鳥〕路，

隨水到龍門。

竟與蛟螭雜，

徒聞燕雀喧。

青冥猶契闊，

陵厲不飛翻。

儒術誠難起，

家聲庶已存。

故山多藥物，

勝概憶桃源。

欲整還鄉旆，

長懷禁掖垣。

謬稱三賦在，

難述二公恩。

（原註：甫獻《三大禮賦》出身，二公常謬稱述。）





    奉贈鮮於京兆二十韻



王國稱多士，

賢良復幾人？

異才應間出，

爽氣必殊倫。

始見張京兆，

宜居漢近臣。

驊騮開道路，

雕鶚離風塵。

侯伯知何等算，

文章實致身。

奮飛超等級，

容易失沈淪。

脫略蟠溪釣，

操持郢匠斤。

雲霄今巳逼，

台袞更誰親？

鳳穴鄒皆好，

龍門客又新。

義聲紛感激，

敗績自逡巡。

途遠欲何向，

天高難重陳。

學詩猶孺子，

鄉賦忝嘉賓。

不得同晁錯，

吁嗟後〔谷阜〕詵。

計疏疑翰墨，

時過憶松筠。

獻納紆皇眷，

中間謁紫宸。

且隨諸彥集，

方覬薄才伸。

破膽遭前政，

陰謀獨秉鈞。

微生沾忌刻，

萬事益酸辛。

交合丹青地，

恩傾雨露辰。

有儒愁餓死，

早晚報平津。

             



    麗人行



三月三日天氣新，

長安水邊多麗人。

態濃意遠淑且真，

肌理細膩骨肉勻。

繡羅衣裳照暮春，

蹙金孔雀銀麒麟。

頭上何所有？

翠微□（「勻」內換「盍」）葉垂鬢唇。

背後何所見？

珠壓腰〔衣及〕穩稱身。

就中雲幕椒房親，

賜名大國虢與秦。

紫駝之峰出翠釜，

水精之盤行素鱗。

犀筋厭飫久未下，

鸞刀縷切空紛綸。

黃門飛〔革空〕不動塵，

御廚絡繹送八珍。

簫鼓（一作管）哀吟感鬼神，

賓從雜還實要津。

後來鞍馬何逡巡！

當軒下馬入錦茵。

楊花雪落覆白蘋，

青鳥飛去銜紅巾。

炙手可熱勢絕倫，

慎莫近前丞相嗔！

                 



    歎庭前甘菊花



庭前甘菊移時晚，

青蕊重陽不堪摘。

明日蕭條醉盡醒，

殘花爛熳開何益？

籬邊野外多眾芳，

採擷細瑣升中堂。

念茲空長大枝葉，

結根失所纏風霜。      





    醉時歌

    （原註：贈廣文館博士鄭虔）



諸公袞袞登台省，

廣文先生官獨冷。

甲第紛紛厭粱肉，

廣文先生飯不足。

先生有道出羲皇，

先生有才過屈宋。

德尊一代常坎軻，

名垂萬古知何用？

杜陵野客人更嗤，

被褐短窄鬢如絲。

日糴太倉五升米，

時赴鄭老同襟期。

得錢即相覓，

沽酒不復疑，

忘形到爾汝，

痛飲真吾師。

清夜沈沈動春酌，

燈前細雨簷花落。

但覺高歌有鬼神，

焉知餓死填滿壑？

相如逸才親滌器，

子雲識字終投閣。

先生早賦歸去來，

石田茅屋荒蒼苔。

儒術於我何有哉？

孔丘盜跖俱塵埃。

不須聞此意慘愴，

生前相遇且銜杯。

               



    醉歌行

    （原註：別從侄勤落第歸）



陸機二十作文賦，

汝更小年能綴文。

總角草書又神速，

世上兒子徒紛紛。

驊騮作駒已汗血，

鷙鳥舉翮連青雲。

詞源倒流三峽水，

筆陣獨掃千人軍。

只今年才十六七，

射策君門期第一。

舊穿楊葉真自知，

暫蹶霜蹄未為失。

偶然擢秀非難取，

會是排風有毛質。

汝身已見唾成珠，

汝伯何由發如漆？

春光潭（一作澹）沱秦東亭，

渚蒲牙白水荇青。

風吹客衣日杲杲，

樹攪離思花冥冥。

酒盡沙頭雙玉瓶，

眾賓皆醉我獨醒。

乃知貧賤別更苦，

吞聲躑躅涕淚零。

  



    陪李金吾花下飲



勝地初相引，

徐行得自娛。

見輕吹鳥毳，

隨意數花須。

細草偏稱（一作稱偏）坐，

香醪懶再酤。

醉歸應犯夜，

可怕李金吾。 





    陪鄭廣文游何將軍山林十首



不識南塘路，

今知第五橋。

名園依綠水，

野竹上青霄。

谷口舊相得，

濠梁同見招。

平生為幽興，

未惜馬蹄遙。



百頃風潭上，

千章夏木清。

卑枝低結子，

接葉暗巢鶯。

鮮鯽銀絲膾，

香芹碧澗羹。

翻疑柁樓底，

晚飯越中行。



萬里戎王子，

何年別月支？

異花開絕域，

滋蔓匝清池。

漢使徒空到，

神農竟不知。

露翻兼雨打，

開坼漸日（一作漸）離披。



旁捨連高竹，

疏籬帶晚花。

碾渦深沒馬，

籐蔓曲藏蛇。

詞賦工無益，

山林跡未賒。

盡捻書籍賣，

來問爾東家。



剩水滄江破，

殘山碣石開。

綠垂風折筍，

紅綻雨肥梅。

銀甲彈箏用，

金魚換酒來。

興移無灑掃，

隨意坐莓苔。



風磴吹陰雪，

雲門吼瀑泉。

酒醒思臥簟，

衣冷欲裝綿。

野老來看客，

河魚不取錢。

只疑淳樸處，

自有一山川。



棘樹寒雲色，

茵〔艸陳〕春藕香。

脆添生菜美，

陰益食單涼。

野鶴清晨出，

山精白日藏。

石林蟠水府，

百里獨蒼蒼。



憶過楊柳渚，

走馬定昆池。

醉把青荷葉，

狂遺白接□（上「曰」下「離」）。

刺船思郢客，

解水乞吳兒。

坐對秦山晚，

江湖興頗隨。



床上書連屋，

階前樹拂雲。

將軍不好武，

稚子總能文。

醒酒微風入，

聽詩靜夜分。

〔絲希〕衣掛蘿薜，

涼月白紛紛。



幽意忽不愜，

歸期無奈何。

出門流水住，

回首白雲多。

自笑燈前舞，

誰憐醉後歌。

只應與朋好，

風雨亦來過。

           



    重遊何氏五首



問訊東橋竹，

將軍有報書。

倒衣還命駕，

高枕乃吾廬。

花妥鶯捎蝶，

溪喧獺趁魚。

重來休沐地，

真作野人居。



山雨尊仍在，

沙沈榻未移。

犬迎曾宿客，

鴉護落巢兒。

雲薄翠微寺，

天清皇子陂。

向來幽興極，

步屣過東籬。



落日平台上，

春風啜茗時。

石欄斜點筆，

桐葉坐題詩。

翡翠鳴衣桁，

蜻蜓立釣絲。

自今幽興熟，

來往亦無期。



頗怪朝參懶，

應耽野趣長。

雨拋金鎖甲，

苔臥綠沈槍。

手自移蒲柳，

家才足稻粱。

看君用幽意，

白日到羲皇。



到此應常宿，

相流可判年。

蹉跎暮容色，

悵望好林泉。

何日沾微祿，

歸山買薄田？

斯游恐不遂，

把酒意茫然。





    陪諸貴公子丈八溝攜妓納涼，

    晚際遇雨二首



落日放船好，

輕風生浪遲。

竹深留客處，

荷淨納涼時。

公子調冰水，

佳人雪藕絲。

片雲頭上黑，

應是雨催詩。



雨來沾席上，

風急打船頭。

越女紅妝濕，

燕姬翠黛愁。

纜侵堤柳系，

幔捲浪花浮。

歸路翻蕭颯，

陂塘五月秋。

            



    九日曲江



綴席茱萸好，

浮舟菡萏衰。

百年秋已半，

九日意兼悲。

江水清源曲，

荊門此路疑。

晚來高興盡，

搖蕩菊花期。

            



    投贈哥舒開府翰二十韻



今代麒麟閣，

何人第一功？

君王自神武，

駕馭必英雄。

開府當朝傑，

論兵邁古風。

先鋒百勝在，

略地兩隅空。

青海無傳箭，

天山早掛弓。

廉頗仍走敵，

魏絳巳和戎。

每惜河湟棄，

新兼節制通。

智謀垂睿想，

出入冠諸公。

日月低秦樹，

乾坤繞漢宮。

胡人愁逐北，

宛馬又從東。

受命邊沙遠，

歸來御席同。

軒墀曾寵鶴，

畋獵舊非熊。

茅土加名數，

山河誓始終。

策行遺戰伐，

契合動昭融。

勳業青冥上，

交親氣概中。

未為珠履客，

巳見白頭翁。

壯節初題柱，

生涯獨轉蓬。

幾年春草歇，

今日暮途窮。

軍事留孫楚，

行間識呂蒙。

防身一長劍，

將欲倚崆峒。



            

    贈獻納使起居田捨人澄



獻納司存雨露邊，

地分清切任才賢。

捨人退食收封事，

宮女開函近御筵。

曉漏追趨青瑣闥，

晴窗檢點白雲篇。

揚雄更有河東賦，

唯待吹噓送上天。

                



    崔駙馬山亭宴集



簫史幽棲地，

林間踏鳳毛。

〔水伏〕流何處入，

亂石閉門高。

客醉揮金碗，

詩成得繡袍。

清秋多宴會，

終日困香醪。

            



    與〔雩阜〕縣源大少府宴〔水美〕陂



應為西陂好，

金錢罄一餐。

飯抄雲子白，

瓜嚼水精寒。

無計回船下，

空愁避酒難。

主人情爛熳，

持答翠琅〔王干〕。

               



    城西陂泛舟



青蛾皓齒在樓船，

橫笛短簫悲遠天。

春風自信牙檣動，

遲日徐看錦纜牽。

魚吹細浪搖歌扇，

燕蹴飛花落舞筵。

不有小舟能蕩槳，

百壺那送酒如泉？





    〔水美〕陂行



岑參兄弟皆好奇，

攜我遠來游〔水美〕陂。

天地黯慘忽異色，

波濤萬頃堆琉璃。

琉利汗漫泛舟入，

事殊興極憂思集。

鼉作鯨吞不復知，

惡風白浪何嗟及。

主人錦帆相為開，

舟子喜甚無氛埃。

鳧□（「翳」下換「鳥」）散亂棹謳發，

絲管啁啾空翠來。

沉竿續蔓深莫測，

菱葉荷花淨如拭。

宛在中流渤〔水解〕清，

下歸無極終南黑。

半陂以南純浸山，

動影裊窕沖融間。

船舷暝戛雲際寺，

水面月出藍田關。

此時驪龍亦吐珠，

馮夷擊鼓群龍趨。

湘妃漢女出歌舞，

金支翠旗光有無。

咫尺但愁雷雨至，

蒼茫不曉神靈意。

少壯幾時奈老何，

向來哀樂何其多？





    〔水美〕陂西南台



高台面蒼陂，

六月風日冷。

蒹□（「暇」去「日」加草蓋）離披去，

天水相與永。

懷新目似擊，

接要心已領。

仿像識鮫人，

空〔水蒙〕辨魚艇。

錯磨終南翠，

顛倒白閣影。

□（上山下酋）□（上山下卒）增光輝，

乘陵惜俄頃。

勞生愧嚴鄭，

外物慕張邴。

世復輕驊騮，

吾甘雜蛙黽。

知歸俗可忽，

取適事莫並。

身退豈待官，

老來苦便靜。

況資菱芡足，

庶結茅茨迥。

從此具扁舟，

彌年逐清景。

             



    九日寄岑參



出門復入門，

雨腳但如舊。

所向泥活活，

思君令人瘦。

沈吟坐西軒，

飲食錯昏晝。

寸步曲江頭，

難為一相就。

吁嗟乎蒼生，

稼穡不可救。

安得誅雲師？

疇能補天漏？

大明韜日月，

曠野號禽獸。

君子強逶迤，

小人困弛驟。

維南有崇山，

恐與川浸溜。

是節東籬菊，

紛披為誰秀？

岑生多新詩，

性亦嗜醇酎。

采采黃金花，

何由滿衣袖？





    承沈八丈東美徐膳部員外，阻雨未遂馳賀，

    奉寄此詩



今日西京掾，

多除內省郎。（原註：府掾四人，同日拜郎）

通家惟沈氏，

謁帝似馮唐。

詩律群公問，

儒門舊史長。

清秋便寓直，

列宿頓輝光。

未暇申宴安慰，

含情空激揚。

司存何所比，

膳部默淒傷。

（原註：甫大叔昔任此官）

貧賤人事略，

經過霖潦妨。

禮同諸父長，

恩豈布衣忘？

天路牽騏驥，

雲台引棟樑。

徒懷貢公喜，

颯颯鬢毛蒼。





    苦雨奉寄隴西公兼呈王征士



今秋乃淫雨，

仲月來寒風。

群木水光下，

萬家雲氣中。

所思礙行潦，

九里信不通。

悄悄素〔水產〕路，

迢迢天漢東。

願騰六尺馬，

背若孤征鴻。

劃見公子面，

超然歡笑同。

奮飛既胡越，

侷促傷樊籠。

一飯四五起，

憑軒心力窮。

嘉蔬沒混濁，

時菊碎榛叢。

鷹隼亦屈猛，

烏鳶何所蒙。

式瞻北鄰居，

取適南巷翁。

掛席釣川漲，

焉知清興終。

            



    秋雨歎三首



雨中百草秋爛死，

階下決明顏色鮮。

著葉滿枝翠羽蓋，

開花無數黃金錢。

涼風蕭蕭吹汝急，

恐汝後時難獨立。

堂上書生空白頭，

臨風三嗅馨香泣。



闌風伏雨秋紛紛，

四海八荒同一雲。

去馬來牛不復辨，

濁涇清渭何當分？

禾頭生耳黍穗黑，

農夫田父無消息。

城中斗米換衾〔衣周〕，

相許寧論兩相直？



長安布衣誰比數，

反鎖衡門守環堵。

老夫不出長蓬蒿，

稚子無憂走風雨。

雨聲颼颼催早寒，

胡雁翅濕高飛難。

秋來未曾見白日，

泥污后土何時干？





    奉贈太常張卿〔土自〕二十韻



方丈三韓外，

崑崙萬國西。

建標天地闊，

詣絕古今迷。

氣得神仙迥，

恩承雨露低。

相門清議眾，

儒術大名齊。

軒冕羅天闕，

琳琅識介圭。

伶官詩必誦，

夔樂典猶嵇。

健筆凌鸚鵡，

〔金舌〕鋒瑩〔辟鳥〕鵜。

友於皆挺拔，

公望各端倪。

通籍逾青瑣，

亨衢照紫泥。

靈虯傳夕箭，

歸馬散霜蹄。

能事聞重譯，

嘉謨及遠黎。

弼諧方一展，

班序更何躋。

適越空顛躓，

游梁竟慘淒。

謬知終畫虎，

微分是醯雞。

萍泛無休日，

桃陰想舊蹊。

吹噓人所羨，

騰躍事仍睽。

碧海真難涉，

青雲不可梯。

顧深慚鍛煉，

材小辱提攜。

檻束哀猿叫，

枝驚夜鵲棲。

幾時陪羽獵，

應指釣璜溪。



            

    上韋左相二十韻



鳳歷軒轅紀，

龍飛四十春。

八荒開壽域，

一氣轉洪釣。

霖雨思賢佐，

丹青憶老臣。

（原註：公之先人，遺風餘烈，至今稱之）

應圖求駿馬，

驚代得麒麟。

沙汰江河濁，

調和鼎鼐新。

韋賢初相漢，

范叔巳歸秦。

盛業今如此，

傳經固絕倫。

豫章深出地，

滄海闊無津。

北斗司喉舌，

東方領縉紳。

持衡留藻鑒，

聽履上星辰。

獨步才超古，

餘波德照鄰。

聰明過管輅，

尺牘倒陳遵。

豈是池中物？

由來席上珍。

廟堂知至理，

風俗盡還淳。

才傑俱登用，

愚蒙但隱淪。

長卿多病久，

子夏索居頻。

回首驅流俗，

生涯似眾人。

巫鹹不可問，

鄒魯莫容身。

感激時將晚，

蒼茫興有神。

為公歌此曲，

涕淚在衣巾。

            



    夜聽許十一誦詩愛而有作



許生五台賓，

業白出石壁。

余亦師粲可，

身猶縛禪寂。

何階子方便，

謬引為匹敵。

離索晚相逢，

包蒙欣有擊。

誦詩渾游衍，

四座皆辟易。

應手看捶鉤，

清心聽鳴鏑。

精微穿溟〔水幸〕，

飛動摧霹靂。

陶謝不枝梧，

風騷共推激。

紫燕自超詣，

翠駁誰翦剔？

君意人莫知，

人間夜寥闃。





    戲簡鄭廣文兼呈蘇司業



廣文到官捨，

繫馬堂階下。

醉則騎馬歸，

頗遭官長罵。

才名三十年，

坐客寒無氈。

賴有蘇司業，

時時乞（一作與）酒錢。





    夏日李公見訪



遠林暑氣薄，

公子過我游。

貧居類村塢，

僻近城南摟。

傍捨多淳樸，

所須亦易求。

隔屋喚西家，

借問有酒不？

牆頭過濁醪，

展席俯長流。

清風左右至，

客意已驚秋。

巢多眾鳥鬥，

葉密鳴蟬稠。

苦遭此物聒，

孰謂吾廬幽？

水花晚色淨，

庶足充淹留。

預恐尊中盡，

更起為君謀。





    天育驃騎歌



吾聞天子之馬走千里，

今之畫圖無乃是？

是何意態雄且傑，

駿尾蕭梢朔風起。

毛為綠縹兩耳黃，

眼有紫焰雙瞳方。

矯矯龍性含（一作合）變化，

卓立天骨森開張。

伊昔太樸張景順，

監牧攻駒閱清峻。

遂令大奴守天育，

別養驥子憐神駿。

當時四十萬匹馬，

張公歎其材盡下。

故獨寫真傳世人，

見之座右久更新。

年多物化空行影，

鳴呼健步無由騁！

如今豈無〔馬要〕□（「衷」中換馬）與驊騮，

時無王良伯樂死即休！





    沙苑行



君不見左輔白沙如白水，

繚以周牆百餘里。

龍媒昔是渥窪生，

汗血今稱獻於此。

苑中〔馬來〕牝三千匹，

豐草青青寒不死。

食之豪健西域無，

每歲攻駒冠邊鄙。

王有虎臣司苑門，

入門天廄皆雲屯。

〔馬肅〕〔馬霜〕一骨獨當御，

春秋二時歸至尊。

至尊內外馬盈億。

伏櫪在□（「炯」換土旁）空大存。

逸群絕足信殊傑。

倜儻權奇難具論。

纍纍〔土追〕阜藏奔突，

往往坡陀縱超越。

角壯翻同糜鹿游，

浮深簸蕩黿鼉窟。

泉出巨魚長比人，

丹砂作尾黃金鱗。

豈知異物同精氣，

雖未成龍亦有神。

                



    驄馬行



鄧公馬癖人共知，

初得花驄大宛種。

夙昔傳聞思一見，

牽來左右神皆竦。

雄姿逸態何□（上山下酋）□（上山下卒），

顧影驕嘶自衿寵。

隅目青熒夾鏡懸，

肉鬃〔石畏〕□（「儡」換石旁）連錢動。

朝來少試華軒下，

未覺千金滿高價。

赤汗微生白雪毛，

銀鞍卻覆香羅帕。

卿家舊賜公取之，

天廄真龍此其亞。

晝洗須騰涇渭深，

夕趨可刷幽並夜。

吾聞良驥老始成，

此馬數年人更驚。

豈有四蹄疾於鳥，

不與八駿俱先鳴。 

時俗造次那得致，

雲霧晦冥方降精。

近聞下詔喧都邑，

肯使騏□（「麟」換馬旁）地上行。





    魏將軍歌



將軍昔著從事衫，

鐵馬馳突重兩銜。

披堅執銳略西極，

崑崙月窟東嶄巖。

君門羽林萬猛士，

惡若哮虎子所監。

五年起家列霜戟，

一日過海收風帆。

平生流輩徒蠢蠢，



長安少年氣欲盡。

魏侯骨聳精爽緊，

華岳峰尖見秋隼。

星躔寶校金盤陀，

夜騎天駟超天河。

攙槍熒惑不敢動，

翠蕤雲□（「旗」其換肖）相蕩摩。

吾為子起歌都護；

酒闌插劍肝膽露，

鉤陳蒼蒼玄武暮。

萬歲千秋奉聖明，

臨江節士安足數！





　　贈李白



秋來相顧尚飄蓬

未就丹砂愧葛洪

痛飲狂歌空度日

飛揚跋扈為誰雄





　　蕭八明府實處覓桃栽



奉乞桃栽一百根

春前為送浣花村

河陽縣裡雖無樹

濯錦江邊未滿園





　　從韋二明府續處覓綿竹



華軒藹藹他年到

綿竹亭亭出縣高

江上捨前無此物

幸分蒼柳拂波濤





　　憑何十一少府邕覓榿木栽





草堂塹西無樹木

非子誰復見幽心

飽聞榿木三年大

與致西邊十畝陰





　　詣徐卿覓果栽



草堂少花今欲栽

不問綠李與黃梅

石筍街中卻歸去

果園坊裡為求來





　　憑韋少府班覓松樹子栽



落落出群非櫸柳

青青不朽豈楊梅

欲存老蓋千年意

為覓霜根數寸栽





　　又於韋處乞磁碗



大邑燒磁輕且堅

扣如哀玉錦城傳

君家白碗勝霜雪

急送茅齋也可憐





　　絕句漫興九首



眼見客愁愁不醒

無賴春色到江亭

即遣花開深造次

便教鶯語太丁寧



手種桃李非無主

野老牆低還是家

恰似春風相欺得

夜來吹折數枝花



熟知茅齋絕低小

江上燕子故來頻

銜泥點污琴書內

更接飛蟲打著人



二月已破三月來

漸老逢春能幾回

莫思身外無窮事

且盡生前有限杯



腸斷江春欲盡頭

杖藜徐步立芳洲

顛狂柳絮隨風去

輕薄桃花逐水流



懶慢無堪不出村

呼兒日在掩柴門

蒼苔濁酒林中靜

碧水春風野外昏



糝徑楊花舖白氈

點溪荷葉疊青錢

筍根雉子無人見

沙上鳧雛傍母眠



捨西柔桑葉可拈

江畔細麥復纖纖

人生幾何春已夏

不放香醪如蜜糖



隔戶楊柳弱裊裊

恰似十五女兒腰

誰謂朝來不作意

狂風挽斷最長條





　　春水生二絕



二月六夜春水生

門前小灘渾欲平

鸕茲〔溪鳥〕〔敕鳥〕莫漫喜

吾與汝曹俱眼明



一夜水高二尺強



數日不可更禁當

南市津頭有船賣

無錢即買系籬旁





　　少年行二首



莫笑田家老瓦盆

自從盛酒長兒孫

傾銀注玉驚人眼

共醉終同臥竹根



巢燕養雛渾去盡

江花結子也無多

黃衫年少來宜數

不見堂前東逝波





　　少年行



馬上誰家白面郎

臨階下馬蹋人床

不通姓字粗豪甚

指點銀瓶素酒嘗





　　贈花卿



錦城絲管日紛紛

半入江風半入雲

此曲只應天上有

人間能得幾回聞





　　李司馬橋了承高使君自成都回



向來江上手紛紛

三日功成事出群

已傳童子騎青竹

總擬橋東待使君





　　江畔獨步尋花七絕句



江上被花惱不徹

無處告訴只顛狂

走覓南鄰愛酒伴（原註：斛斯融，吾酒徒。）

經旬出飲獨空床



稠花亂蕊畏江濱

行步欹危實怕春

詩酒尚堪驅使在

未須料理白頭人



江深竹靜兩三家

多事紅花映白花

報答春光知有處

應須美酒送生涯



東望少城花滿煙

百花高樓更可憐

誰能載酒開金盞

喚取佳人無繡筵



黃師塔前江水東

春光懶困倚微風

桃花一簇開無主

可愛深紅愛淺紅



黃四娘家花滿蹊

千朵萬朵壓枝低

留連戲蝶時時舞

自在嬌鶯恰恰啼



不是看花即索死

只恐花盡老相催

繁枝容易紛紛落

嫩葉商量細細開





　　重贈鄭金柬絕句



鄭子將行罷使臣

囊無一物獻尊親

江山路遠羈離日

裘馬誰為感激人







　　中丞嚴公雨中垂寄見憶絕奉答二絕



雨映行宮辱贈詩

元戎肯赴野人期

江邊老病雖無力

強擬晴天理釣絲



何日雨晴雲出溪

白沙青石先無泥

只須伐竹開荒徑

倚杖穿花聽馬嘶





　　謝嚴中丞送青城山道士乳酒一瓶



山瓶乳酒下青雲

氣味濃香幸見分

鳴鞭走送憐漁父

洗盞開嘗對馬軍（原註：軍州謂驅使騎為馬軍。）





　　三絕句



楸樹馨香倚釣磯

斬新花蕊未應飛

不如醉裡風吹盡

可忍醒時雨打稀



門外鸕茲去不來

沙頭忽見眼相猜

自今以後知人意

一日須來一百回



無數春筍滿林生

柴門密掩斷人行

會須上番看成竹

客至從嗔不出迎





　　戲為六絕句



庾信文章老更成

凌雲健筆意縱橫

今人嗤點流傳賦

不絕前賢畏後生



楊王盧駱當時體

輕薄為文哂未休

爾曹身與名俱滅

不廢江河萬古流



縱使盧王操翰墨

劣於漢魏近風騷

龍文虎脊皆君馭

歷塊過都見爾曹



才力應難誇數公

凡今誰是出群雄

或看翡翠蘭苕上

未掣鯨魚碧海中



不薄今人愛古人

清詞麗句必為鄰

竊攀屈宋宜方駕

恐與齊梁作後塵



未及前賢更勿疑

遞相祖述復先誰

別裁偽體親風雅

轉益多師是汝師





　　惠義寺園送辛員外



朱櫻此日垂朱實

郭外誰家負郭田

萬里相逢貪握手

高才仰望足離筵





　　答楊梓州



悶到楊公池水頭

坐逢楊子鎮東州

卻向青溪不相見

回船應載阿戎游





　　得房公池鵝



房相西池鵝一群

眠沙泛浦白於雲

鳳凰池上應回首

為報籠隨王右軍





　　官池春雁二首



自古稻粱多不足

至今〔溪鳥〕〔敕鳥〕亂為群

且休悵望看春水

更恐歸飛隔暮雲



青春欲盡急還鄉

紫塞寧論尚有霜

翅在雲天終不遠

力微〔矢曾〕繳絕須防





　　投簡梓州幕府兼韋十郎官



幕下郎官安穩無

從來不奉一行書

固知貧病人須棄

能使韋郎跡也疏





　　戲作寄上漢中王二首



雲裡不聞雙雁過

掌中貪看一珠新

秋風裊裊吹江漢

只在他鄉何處人



謝安舟楫風還起

梁苑池台雪欲飛

杳杳東山攜妓去

泠泠修竹待王歸





　　黃河二首



黃河北岸海西軍

椎鼓鳴鐘天下聞

鐵馬長鳴不知數

胡人高鼻動成群



黃河南岸是吾蜀

欲須供給家無粟

願驅眾庶戴君王

混一車書棄金玉





　　絕句四首



堂西長筍別開門

塹北行椒卻背村

梅熟許同朱老吃

松高擬對阮生論（原註：朱、軟，劍外相知。）



欲作魚梁雲覆湍

因驚四月雨聲寒

青溪先有蛟龍窟

竹石如山不敢安



兩個黃鸝鳴翠柳

一行白鷺上青天

窗含西嶺千秋雪

門泊東吳萬里船



藥條藥甲潤青青

色過棕亭入草亭

苗滿空山慚取譽

根居隙地怯成形





　　奉和嚴公軍城早秋



秋風裊裊動高旌

玉帳分弓射虜營

已收滴博雲間戍

欲奪蓬婆雪外城





　　三絕句



前年渝洲殺刺史

今年開州殺刺史

群盜相隨劇虎狼

食人更肯留妻子



二十一家同入蜀

惟殘一人出駱谷

自說二女嚙臂時

回頭卻向秦雲哭



殿前兵馬雖驍雄

縱暴略與羌渾同

聞道殺人漢水上

婦女多在官軍中





　　存歿口號二首



席謙不見近彈棋

畢曜仍傳舊小詩（原註：道士席謙，吳人，善彈棋。畢曜善為小詩。）

玉局他年無限笑

白楊今日幾人悲



鄭公粉繪隨長夜

曹霸丹青已白頭（原註：高士滎陽鄭虔，善畫山水。曹霸，善畫馬。）

天下何曾有山水

人間不解重驊騮





　　夔州歌十絕句



中巴之東巴東山

江水開闢流其間

白帝高為三峽鎮

瞿塘險過百年關



白帝夔州各異城

蜀江楚峽混殊名

英雄割據非天意

霸王併吞在物情



群雄競起聞前朝

王者無外見今朝

比訝漁陽結怨恨

元聽舜日舊簫韶



赤甲白鹽俱刺天

閭閻繚繞接山巔

楓林橘樹丹青合

覆道重樓錦繡懸



〔水襄〕東〔水襄〕西一萬家

江南江北春冬花

背飛鶴子遺瓊蕊

相趁鳧雛入蔣牙



東屯稻畦一百頃

北有澗水通青苗

晴浴狎鷗分處處

雨隨神女下朝朝



蜀麻吳鹽自古通

萬斛之舟行若風

長年三老長歌裡

白晝攤錢高浪中



憶惜咸陽都市合

山水之圖張賣時

巫峽曾經寶屏見

楚宮猶對碧峰疑



武侯祠堂不可忘

中有松柏參天長

干戈滿地客愁破

雲日如火炎天涼



閬風玄圃與蓬壺

中有高唐天下無

借問夔州厭何處

峽門江腹擁城隅





　　解悶十二首



草閣柴扉星散居

浪翻江黑雨飛初

山禽引子哺紅果

溪女得錢留白魚



商胡離別下揚州

憶上西陵故驛樓

為問淮南米貴賤

老夫乘興欲東遊



一辭故園十經秋

每見秋瓜憶故丘

今日南湖采薇蕨

何人為覓鄭瓜州（原註：今鄭〔示必〕監審。）



沈范早知何水部

曹劉不待薛郎中（原註：水部郎中薛據。）

獨當省署開文苑

兼泛滄浪學釣翁



李陵蘇武是吾師

孟子論文更不疑（原註：校書郎孟雲卿。）

一飯未曾留俗客

數篇今見古人詩



復憶襄陽孟浩然

清詩句句盡堪傳

即今耆舊無新語

漫釣槎頭縮頸扁



陶冶性靈存底物

新詩改罷自長吟

孰知二謝將能事

頗學陰何苦用心



不見高人王右丞

藍田丘壑漫寒籐

最傳秀句寰區滿

未絕風流相國能（原註：右丞弟，今相國縉）



先帝貴妃今寂寞

荔枝還復入長安

炎方每續朱櫻獻

玉座應悲白露團



憶過瀘戎摘荔枝

青楓隱映石逶迤

京華應見無顏色

紅顆酸甜只自知



翠瓜碧李沉玉□（上秋下瓦）

赤梨蒲萄寒露成

可憐先不異枝蔓

此物娟娟長遠生



側生野岸及江蒲

不熟丹宮滿玉壺

雲壑布衣鮐背死

勞人害馬翠眉須





　　承聞河北諸節度入朝歡喜口號絕句十二首



祿山作逆降天誅

更有思明亦已無

洶洶人寰猶不定

時時戰鬥欲何須



社稷蒼生計必安

蠻夷雜種錯相干

周宣漢武今王是

孝子忠臣後代看



喧喧道路好童謠

河北將軍盡入朝

自是乾坤王室正

卻教江漢客魂銷



不道諸公無表來

茫茫庶事遣人猜

擁兵相學干戈銳

使者徒勞百萬回



鳴玉鏘金盡正臣

修文偃武不無人

興王會靜妖氛氣

聖壽宜過一萬春



英雄見事若通神

聖哲為心小一身

燕趙休矜出佳麗

宮闈不擬選人才



抱病江天白首郎

空山樓閣暮春光

衣冠是日朝天子

草奏何時入帝鄉



澶漫山東一百州

削成如案抱青丘

包茅重入歸關內

王祭還供盡海頭



東逾遼水北滹沱

星象風雲喜共和

紫氣關臨天地闊

黃金台貯俊貨多



漁陽突騎邯鄲兒

酒酣並轡金鞭垂

意氣即歸雙闕舞

雄豪復遣五陵知



李相將軍擁薊門

白頭惟有赤心存

竟能盡說諸侯入

知有從來天子尊



十二年來戰場多

天威已息陣堂堂

神靈漢代中興主

功業汾陽異姓王





　　上卿翁請修武侯廟遺像缺落時崔卿權夔州



大賢為政即多聞

刺史真符不必分

尚有西郊諸葛廟

臥龍無首對江〔水賁〕





　　喜聞盜賊總退口號五首



蕭關隴水入官軍

青海黃河卷塞雲

北極轉愁龍虎氣

西戎休縱犬羊群



贊普多教使入秦

數通和好止煙塵

朝廷忽用哥舒將

殺伐虛悲公主親



崆峒西極過崑崙

駝馬由來擁國門

逆氣數年吹路斷

蕃人聞道漸星奔



勃律天西采玉河

堅昆碧碗最來多

舊隨漢使千堆寶

小答胡王萬匹羅



今春喜氣滿乾坤

南北東西拱至尊

大歷三年調玉燭

玄元皇帝聖雲孫





　　漫成一首



江月去人只數尺

風燈照夜欲三更

沙頭宿鷺聯拳靜

船尾跳魚撥剌鳴





　　書堂飲既夜復邀李尚書下馬月下絕句



湖月林風相與清

殘樽下馬復同傾

久棄野鶴如雙鬢

遮莫鄰雞下五更





　　江南逢李龜年



岐王宅裡尋常見

崔九堂前幾度聞

正是江南好風景

落花時節又逢君








電子版杜甫詩全集﹒卷三（５４首）


           卷三



（天寶、至德間，公居京師授率府參軍，及陷賊中，間道

歸鳳翔官左拾遺作。）



    贈田九判官



崆峒使節上青霄，

河隴降王款聖朝。

宛馬總肥春苜蓿，

將軍只數漢嫖姚。

陳留阮〔王禹〕誰爭長，

京兆田郎早見招。

麾下賴君才並美，

獨能無意向漁憔。 





    送蔡希魯（一作曾）都尉還隴右，因寄高三十五書記

    （原註：時哥舒入奏，勒蔡子先歸。）



蔡子勇成癖，

彎弓西射胡。

健兒寧斗死，

壯士恥為儒。

官是先鋒得，

材緣挑戰須。

身輕一鳥過，

槍急萬人呼！

雲幕隨開府，

春城赴上都。

馬頭金□（「匣」甲換合）匝，

駝背錦模糊。

咫尺雪山路，

歸飛青海隅。

上公猶寵錫，

突將且前驅。

漢使（一作水）黃河遠，

涼州白麥枯。

因君問消息，

好在阮元瑜？





    橋陵詩三十韻因呈縣內諸官



先帝昔晏駕，

茲山朝百靈。

崇岡擁象設，

沃野開天庭。

即事壯重險，

論功超五丁。

坡陀因厚地，

卻略羅峻屏。

雲闕虛冉冉，

風松肅泠泠。

石門霜露白，

玉殿莓苔青。

宮女晚知曙，

祠官朝見星。

空梁簇畫戟，

陰井敲銅瓶。

中使日相（一作夜）繼，

惟王心不寧。

豈徒恤備享，

尚謂求無形。

孝理敦國政，

神凝推道經。

瑞芝產廟柱，

好鳥鳴巖扃。

高岳前□（上山下律）□（上山下卒），

洪河左瀅瀠。

金城蓄峻址，

沙苑交回汀。

永與奧區固，

川原紛眇冥。

居然赤縣立，

台榭爭□（上山小召）亭。

官屬果稱是，

聲華真可聽。

王劉美竹潤，

裴李春蘭馨。

鄭氏才振古，

啖侯筆不停。

遣詞必中律，

利物常發硎。

綺繡相展轉，

琳琅愈青熒。

側聞魯恭化。

秉德崔瑗銘。

太使候鳧影，

王喬隨鶴翎。

朝儀限霄漢，

容思回林□（「炯」換土旁）。

〔車感〕軻辭下杜，

飄搖凌濁涇。

諸生舊短褐，

旅泛一浮萍。

荒歲兒女瘦，

暮途涕淚零。

主人念老馬，

廨宇容秋螢。

流寓理豈愜，

窮愁醉不醒。

何當擺俗累，

浩蕩乘滄溟？





    九日楊奉先會白水崔明府



今日潘懷縣，

同時陸浚儀。

坐開桑落酒，

來把菊花枝。

天宇清霜淨，

公堂宿霧披。

晚來留客醉，

鳧舄共差池。





    白水明府舅宅喜雨，得過字



吾舅政如此，

古人誰復過。

碧山晴又濕，

白水雨偏多。

精禱既不昧，

歡娛將謂何？

湯年旱頗甚，

今日醉弦歌。





    官定後戲贈

    （原註：時免河西尉為右衛率府參軍）



不作河西尉，

淒涼為折腰。

老夫怕趨走，

率府且逍遙。

耽酒須微祿，

狂歌托聖朝。

故山歸興盡，

回首向風飆。





    後出塞五首



男兒生世間。

及壯當封侯。

戰伐有功業。

焉能守舊丘？

召募赴薊門，

軍動不可留。

千金買馬鞍（一作鞭），

百金裝刀頭。

閭裡送我行，

親戚擁道周。

斑白居上列，

酒酣進庶羞。

少年別有贈，

含笑看吳鉤。



朝進東門營，

暮上河陽橋。

落日照大旗，

馬鳴風蕭蕭。

平沙列萬幕，

部伍各見招。

中天懸明月，

令嚴夜寂寥。

悲笳數聲動，

壯士慘不驕。

借問大將誰，

恐是霍嫖姚。



古人重守邊，

今人重高勳。

豈知英雄主，

出師亙長雲。

六合已一家，

四夷且孤軍。

遂使貔虎士，

奮身勇所聞。

拔劍擊大荒，

日收胡馬群。

誓開玄冥北，

持以奉吾君。



獻凱日繼踵，

兩蕃靜無虞。

漁陽豪俠地，

擊鼓吹笙竽。

雲帆轉遼海，

粳稻來東吳。

越羅與楚練，

照耀輿台軀。

主將位益崇，

氣驕凌上都。

邊人不敢議，

議者死路衢。



我本良家子，

出師亦多門。

將驕益愁思，

身貴不足論。

躍馬二十年，

恐孤明主恩。

坐見幽州騎，

長驅河洛昏。

中夜問道歸，

故里但空村。

惡名幸脫兔，

窮老無兒孫。





    去矣行



君不見冓上鷹，

一飽即飛掣。

焉能作堂上燕，

銜泥附炎熱？

野人曠蕩無〔面頁〕顏，

豈可久在王侯間？

未試囊中餐玉法，

明朝且入藍田山。       





    奉同郭給事湯東靈湫作



東山氣鴻蒙，

宮殿居上頭。

君來必十月，

樹羽臨九州。

陰火煮玉泉，

噴薄漲巖幽。

有時浴赤日，

光抱空中摟。

閬風入轍跡，

曠原延冥搜。

沸天萬乘動，

觀水百丈湫。

幽靈斯可佳，

王命官屬休。

初聞龍用壯，

擘石摧林丘。

中夜窟宅改，

移因風雨秋。

倒懸瑤池影，

屈注滄江流。

味如甘露漿，

揮弄滑且柔。

翠旗澹偃蹇，

雲車紛少留。

簫鼓蕩四溟，

異香泱漭浮。

鮫人獻微綃，

曾祝沉豪牛。

百祥奔盛明，

古先莫能儔。

坡陀金蝦蟆，

出見蓋有由。

至尊顧之笑，

王母不肯收。

復歸虛無底，

化作長黃□（「糾」換蟲旁）。

飄搖青瑣郎，

文采珊瑚鉤。

浩歌淥水曲，

清絕聽者愁。





    自京赴奉先縣詠懷五百字



杜陵有布衣，

老大意轉拙。

許身一何愚？

竊比稷與契。

居然成獲落，

白手甘契闊。

蓋棺事則已，

此志常覬豁。

窮年憂黎元，

歎息腸內熱。

取笑同學翁，

浩歌彌激烈。

非無江海志，

蕭灑送日月。

生逢堯舜君，

不忍便永訣。

當今廊廟具，

構廈豈雲缺？

葵藿傾太陽，

物性固莫奪。

顧惟螻蟻輩，

但自求其穴。

胡為慕大鯨，

輒擬偃溟渤？

以茲誤生理，

獨恥事幹謁。

兀兀遂至今，

忍為塵埃沒。

終愧巢與由，

未能易其節。

沉飲聊自遣，

放歌破（一作頗）愁絕。

歲暮百草零，

疾風高岡裂。

天衢陰崢嶸，

客子中夜發。

霜嚴衣帶斷，

指直不得結。

凌晨過驪山，

御榻在〔山帶〕〔山臬〕。

蚩尤塞寒空，

蹴蹋崖谷滑。

瑤池氣鬱律，

羽林相摩戛。

君臣留歡娛，

樂動殷膠葛。

賜浴皆長纓，

與宴非短褐。

彤庭所分帛，

本自寒女出。

鞭撻其夫家，

聚斂貢城闕。

聖人筐篚恩，

實欲邦國活。

臣如忽至理。

君豈棄此物？

多士盈朝廷，

仁者宜戰慄。

況聞內金盤，

盡在衛霍室。

中堂有神仙，

煙霧蒙玉質。

暖客貂鼠裘，

悲管逐清瑟。

勸客駝蹄羹，

霜橙壓香橘。

朱門酒肉臭，

路有凍死骨。

榮枯咫尺異，

惆悵難再述。

北轅就涇渭，

官渡又改轍。

群水從西下，

極目高□（上山下卒）兀。

疑是崆峒來，

恐觸天柱折。

河梁幸未坼，

枝撐聲□（上穴下悉）□（上穴下卒）。

行旅相攀援，

川廣不可越。

老妻寄異縣，

十口隔風雪。

誰能久不顧？

庶往共饑渴。

入門聞號啕，

幼子餓已卒。

吾寧捨一哀？

里巷亦嗚咽。

所愧為人父，

無食致夭折。

豈知秋禾登，

貧窶有蒼卒。

生常免租稅，

名不隸征伐。

撫跡猶酸辛，

平人固騷屑。

默思失業徒，

因念遠戍卒。

憂端齊終南，

〔水項〕洞不可掇。





    奉先劉少府新畫山水障歌



堂上不合生楓樹，

怪底江山起煙霧。

聞君掃卻赤縣圖，

乘興譴畫滄洲趣。

畫師亦無數，

好手不可遇。

對此融心神，

知君重毫素。

豈但祁岳與鄭虔，

筆跡遠過楊契丹。

得非元圃裂？

無乃瀟湘翻？

悄然坐我天姥下，

耳邊已是聞清猿。

反思前夜風雨急，

乃是蒲城鬼神入。

元氣淋漓障猶濕，

真宰上訴天應泣。

野亭春還雜花遠，

魚翁暝踏孤舟立。

滄浪水深青且闊，

〔奇欠〕岸側島秋毫末。

不見湘妃鼓瑟時，

至今斑竹臨江活。

劉侯天機精，

愛畫入骨髓。

自有兩兒郎，

揮灑亦莫比。

大兒聰明到，

能添老樹巔崖裡。

小兒心孔開，

貌得山僧及童子。

若耶溪，

雲門寺，

吾獨胡為在泥滓？

青鞋布襪從此始。





    晦日尋崔戢李封



朝光入甕牖，

屍寢驚敞裘。

起行視天宇，

春氣漸和柔。

興來不暇懶，

今晨梳我頭。

出門無所待，

徒步覺自由。

杖藜復恣意，

免值公與侯。

晚定崔李交，

會心真罕儔。

每過得酒傾，

二宅可淹留。

喜結仁裡歡，

況因令節求。

李生園欲荒，

舊竹頗修修。

引客看掃除，

隨時成獻酬。

崔侯初筵色，

已畏空尊愁。

未知天下士，

至性有此不？

草牙既青出，

蜂聲亦暖游。

思見農器陳，

何當甲兵休？

上古葛天氏，

不貽黃屋憂。

至今阮籍等，

熟醉為身謀。

威鳳高其翔，

長鯨吞九洲。

地軸為之翻，

百川皆亂流。

當歌欲一放，

淚下恐莫收。

濁醪有妙理，

庶用慰沉浮。





    送率府程錄還鄉



鄙夫行衰謝，

抱病昏忘集。

當時往還人，

記一不識十。

程侯晚相遇，

與語才傑立。

薰然耳目開，

頗覺聰明人。

千載得鮑叔，

末契有所及。

意鐘老柏青，

義動修蛇蟄。

若人可數見，

慰我垂白泣。

告別無淹晷，

百憂復相襲。

內愧突不黔，

庶羞以〔貝周〕給。

素絲挈長魚，

碧酒隨玉粒。

途窮見交態，

世梗悲路澀。

東風吹春冰，

泱漭后土濕。

念君惜羽翮，

既飽更思戢。

莫作翻雲鶻，

聞呼向禽急。

                  



    白水縣崔少府十九翁高齋三十韻



客從南縣來，

浩蕩無與適。

旅食白日長，

況當朱炎赫。

高齋坐林杪，

信宿游衍闃。

清晨陪躋攀，

傲睨俯峭壁。

崇岡相枕帶，

曠野回咫尺。

始知賢主人，

贈此譴岑寂。

危階根青冥，

曾冰生淅瀝。

上有無心雲，

下有欲落石。

泉聲聞復息，

動靜隨所激。

鳥呼藏其身，

有似懼彈射。

吏隱適情性，

茲焉其窟宅。

白水見舅氏，

諸翁乃仙伯。

杖藜長松下，

作尉窮谷僻。

為我炊雕胡，

逍遙展良覿。

坐久風頗怒，

晚來山更碧。

相對十丈蛟，

〔焱欠〕翻盤渦坼。

何得空裡雷，

殷殷尋地脈。

煙氛藹□（上山下酋）□（上山下卒），

魍魎森慘戚。

崑崙崆峒顛，

回首如不隔。

前軒頹反照，

□（「饞」換山旁）絕華岳赤。

兵氣漲林巒，

川光雜鋒鏑。

知是相公軍，

鐵馬雲霧積。

玉觴淡無味，

胡羯豈強敵？

長歌激屋樑，

淚下流衽席。

人生半哀樂，

天地有順逆。

慨彼萬國夫，

休明備征狄。

猛將紛填委，

廟謀蓄長策。

東郊何時開？

帶甲且未釋。

欲告清宴罷，

難拒幽明迫。

三歎酒食旁，

何由似平昔！

                      



    三川觀水漲二十韻



我經華原來，

不復見平陸。

北上惟土山，

連天走窮谷。

火雲無時出，

飛電常在目。

自多窮岫雨，

行潦相〔兀豕〕蹙。

蓊□（「旬」日換合）川氣黃，

群流會空曲。

清晨望高浪，

忽謂陰崖踣。

恐泥竄蛟龍，

登危聚麋鹿。

枯查卷拔樹，

□（「儡」換石旁）〔石鬼〕共沖塞。

聲吹鬼神下，

勢閱人代速。

不有萬穴歸，

何以尊四瀆。

及觀泉源漲，

反懼江海覆。

漂沙坼岸去，

漱壑松柏禿。

乘陵破山門，

回斡裂地軸。

交洛赴洪河，

及關豈信宿。

應沉數州沒，

如聽萬室哭。

穢濁殊未清，

風濤怒猶蓄。

何時通舟車？

陰氣不黲黷。

浮生有蕩汨，

吾道正羈束。

人寰難容身，

石壁滑側足。

雲雷屯不已，

艱險路更局。

普天無川梁，

欲濟願水縮。

因悲中林士，

未脫眾魚腹。

舉頭向蒼天，

安得騎鴻鵠？





    避地



避地歲時晚，

竄身筋骨勞。

詩書遂牆壁，

奴樸且旌旄。

行在僅聞信，

此生隨所遭。

神堯舊天下，

會見出腥臊。





    哀王孫



長安城頭頭白烏，

夜飛延秋門上呼；

又向人家啄大屋，

屋底達官走避胡。

金鞭斷折九馬死，

骨肉不得（一作待）同馳驅。

腰下寶□（「訣」換玉旁）青珊瑚，

可憐王孫泣路隅。

問之不肯道姓名，

但道困苦乞為奴。

已經百日竄荊棘，

身上無有完肌膚。

高帝子孫盡隆准，

龍種自與常人殊。

豺狼在邑龍在野，

王孫善保千金軀。

不敢長語臨交衢，

且為王孫立斯須。

昨夜春風吹血腥，

東來橐駝滿舊都。

朔方健兒好身手，

昔何勇銳今何愚？

竊聞天子已傳位，

聖德北服南單于。

花門□（「嫠」女換刀）面請雪恥，

慎勿出口他人狙。

哀哉王孫慎勿疏，

五陵佳氣無時無。





    哀江頭



少陵野老吞聲哭，

春日潛行曲江曲。

江頭宮殿鎖千門，

細柳新蒲為誰綠？

憶昔霓旌下南苑，

苑中萬物生顏色。

昭陽殿裡第一人，

同輦隨君侍君側。

輦前才人帶弓箭，

白馬嚼嚙黃金勒。

翻身向天仰射雲，

一笑（一作箭）正墜雙飛翼。

明眸皓齒今何在？

血污遊魂歸不得。

清渭東流劍閣深，

去住彼此無消息。

人生有情淚沾臆，

江水（一作草）江花豈終極？

黃昏胡騎塵滿城，

欲往城南望城北（一作忘南北）。



                 

    悲陳陶



孟冬十郡良家子，

血作陳陶澤中水。

野曠天清無戰聲，

四萬義軍同日死。

群胡歸來血洗箭，

仍唱胡歌飲都市。

都人回面向北啼，

日夜更望官軍至。





    悲青阪



我軍青阪在東門，

天寒飲馬太白窟。

黃頭奚兒日向西，

數騎彎弓敢馳突。

山雪河冰野蕭瑟，

青是烽煙白人骨。

焉得附書與我軍，

忍待明年莫倉卒？





    對雪



戰哭多新鬼，

愁吟獨老翁。

亂雲低薄暮，

急雪舞回風。

瓢棄尊無綠，

爐存火似紅。

數州消息斷，

愁坐正書空。

        



    月夜



今夜〔鹿阜〕州月，

閨中只獨看。

遙憐小兒女，

未解憶長安。

香霧雲鬟濕，

清輝玉臂寒。

何時倚虛幌，

雙照淚痕干？

 



    薛端薛復筵簡薛華醉歌



文章有神交有道，

端復得之名譽早。

愛客滿堂盡豪傑（一作翰），

開筵上日思芳草。

安得健步移遠梅，

亂插繁花向晴昊？

千里猶殘舊冰雪，

百壺且試開懷抱。

垂老惡聞戰鼓悲，

急觴為緩憂心搗。

少年努力縱談笑，

看我形容已枯槁。

坐中薛華善醉歌，

歌辭自作風格老。

近來海內為長句，

汝與山東李白好。

何劉沈謝力未工，

才兼鮑照愁絕倒。

諸生頗盡新知樂，

萬事終傷不自保。

氣酣日落西風來，

願吹野水添金盃。

如澠之酒常快意，

亦知窮愁安在哉！

忽憶雨時秋井塌，

古人白骨生青苔；

如何不飲令心哀？

                      



    元日寄韋氏妹



近聞韋氏妹，

迎在漢鐘離。

郎伯殊方鎮，

京華舊國移。

秦（一作春）城回北斗，

郢樹發南枝。

不見朝正使，

啼痕滿面垂。

        



    春望



國破山河在，

城春草木深。

感時花濺淚，

恨別鳥驚心。

烽火連三月，

家書抵萬金。

白頭搔更短，

渾欲不勝簪。





    得舍弟消息二首



近有平陰信，

遙憐舍弟存。

側身千里道，

寄食一家村。

烽舉新酣戰，

啼垂舊血痕。

不知臨老日，

招得幾時魂。



汝懦歸無計，

吾衰往未期。

浪傳鳥鵲喜，

深負〔脊鳥〕〔令鳥〕詩。

生理何顏面，

憂端且歲時。

兩京三十口，

雖在命如絲。







    憶幼子



驥子春猶隔，

鶯歌暖正繁。

別離驚節換，

聰慧與誰論。

澗水空山道，

柴門老樹村。

憶渠愁只睡，

炙背俯晴軒。





    一百五日夜對月



無家對寒食，

有淚如金波。

斫卻月中桂，

清光應更多。

仳（一作披）離放紅蕊，

想像顰青蛾（一作娥）。

牛女漫愁思。

秋期猶渡河。  





    遣興



驥子好男兒，

前年學語時：

問知人客姓，

誦得老夫詩。

世亂憐渠小，

家貧仰母慈。

鹿門攜不遂，

雁足系難期。

天地軍麾滿，

山河戰角悲。

倘歸免相失，

見日敢辭遲。





    塞蘆子



五城何迢迢？

迢迢隔河水。

邊兵盡東征，

城內空荊杞。

思明割懷衛，

秀巖西未已。

回略大荒來，

崤涵蓋虛爾。

延州秦北戶，

關防猶可倚。

焉得一萬人，

疾驅塞蘆子。

岐有薛大夫，

旁制山賊起。

近聞昆戎徒，

為退三百里。

蘆關扼兩寇，

深意實在此。

誰能叫帝閽，

胡行速如鬼！





    大雲寺贊公房四首



心在水精域，

衣沾春雨時。

洞門盡徐步，

深院果幽期。

到扉開復閉，

撞鐘齋及茲。

醍醐長髮性，

飲食過扶衰。

把臂有多日，

開懷無愧辭。

黃鸝度結構，

紫鴿下罘□（上四下思）。

愚意會所適，

花邊行自遲。

湯休起我病，

微笑索題詩。



細軟青絲履，

光明白□（左上三田下宜，右毛）巾。

深藏供老宿，

取用及吾身。

自顧轉無趣，

交情何尚新。

道林才不世，

惠遠得過人。

雨瀉暮簷竹，

風吹春井芹。

天陰對圖畫，

最覺潤龍鱗。



燈影照無睡，

心清聞妙香。

夜深殿突兀，

風動金琅〔王當〕。

天黑閉春院，

地清棲暗芳。

玉繩回斷絕，

鐵鳳森翱翔。

梵放時出寺，

鐘殘仍殷床。

明朝在沃野，

苦見塵沙黃。



童兒汲井華，

慣捷瓶在手。

沾灑不濡地，

掃除似無帚。

明霞爛復閣，

霽霧搴高牖。

側塞被徑花，

飄搖委墀柳。

艱難世事迫，

隱遁佳期後。

晤語契深心，

那能總鉗口？

奉辭還杖策，

暫別終回首。

泱泱泥污人，

狺狺國多狗。

既未免羈絆，

時來憩奔走。

近公如白雪，

執熱煩何有？





    雨過蘇端



雞鳴風雨交，

久旱雲亦好。

杖藜入春泥，

無食起我早。

諸家憶所歷，

一飯跡便掃。

蘇侯得數過，

歡喜每傾倒。

也復可憐人，

呼兒具梨棗。

濁醪必在眼，

盡醉攄懷抱。

紅稠屋角花，

碧委牆隅草。

親賓縱談謔，

喧鬧慰衰老。

況蒙霈澤垂，

糧粒或自保。

妻孥隔軍壘，

拔棄不擬道。

            



    喜晴



皇天久不雨，

既雨晴亦佳。

出郭眺四郊，

蕭蕭增春華。

青熒陵陂麥，

窈窕桃李花。

春夏各有實，

我饑豈無涯。

干戈雖橫放，

慘澹斗龍蛇。

甘澤不猶愈，

且耕今未賒。

丈夫則帶甲，

婦女終在家。

力難及黍稷，

得種菜與麻。

千載商山芝，

往者東門瓜。

其人骨已朽，

此道誰疵瑕？

英賢遇〔車感〕軻，

遠引蟠泥沙。

顧慚味所適，

回手白日斜。

漢陰有鹿門，

滄海有靈查。

焉能學眾口，

咄咄空咨嗟！





    鄭附馬池台喜遇鄭廣文同飲



不謂生戎馬，

何知共酒杯。

然臍〔眉阜〕塢敗，

握（一作禿）節漢臣回。

白髮千莖雪，

丹心一寸灰。

別離經死地，

披寫忽登台。

重對秦簫發，

俱過阮宅來。

留連春夜舞，

淚落強徘徊。     





    喜達行在所三首



西憶岐陽信，

無人遂卻回。

眼穿當落日，

心死著寒灰。

霧樹行相引，

連山（一作蓮峰）望忽開。

所親驚老瘦，

辛苦賊中來。



愁思胡笳夕，

淒涼漢苑春。

生還今日事，

間道暫時人。

司隸章初睹，

南陽氣已新。

喜心翻倒極，

鳴咽淚沾巾。



死去憑誰報，

歸來始自憐。

猶瞻太白雪，

喜遇武功天。

影靜千官裡，

心蘇七校前。

今朝漢社稷，

新數中興年。





    述懷



去年潼關破，

妻子隔絕久。

今夏草木長，

脫身得西走。

麻鞋見天子，

衣袖露兩肘。

朝廷敏生還，

親故傷老丑。

涕淚授拾遺，

流離主恩厚。

柴門雖得去，

未忍即開口。

寄書問三川，

不知家在否？

比聞同罹禍，

殺戮到雞狗。

山中漏茅屋，

誰復依戶牖。

摧頹蒼松根，

地冷骨未朽。

幾人全性命？

盡室豈相偶？

□（上山下欽）岑猛虎場，

鬱結回我首。

自寄一封書，

今已十月後。

反畏消息來，

寸心亦何有？

漢連初中興，

生平老耽酒。

沈思歡會處，

恐作窮獨叟。  





    得家書



去憑遊客寄，

來為附家書。

今日知消息，

他鄉且舊居；

熊兒幸無恙，

驥子最憐渠。

臨老羈孤極，

傷時會合疏。

二毛趨帳殿，

一命待鸞輿。

北闕妖氛滿，

西郊白露初。

涼風新過雁，

秋雨欲生魚。

農事空山裡，

眷言終荷鋤。 





    樊二十三寺御赴漢中判官



威弧不能弦，

自爾無寧歲。

川谷血橫流，

豺狼沸相噬。

天子從北來，

長驅振凋敞。

頓兵岐梁下，

卻跨沙漠裔。

二京陷未收，

四極我得制。

蕭索漢水清，

緬通淮湖稅。

使者紛星散，

王綱尚旒綴。

南伯從事賢，

君行立談際。

坐知七曜歷，

手畫三軍勢。

冰雪淨聰明，

雷廷走精銳。

幕府輟諫官，

朝廷無此例。

至尊方旰食，

仗爾布嘉惠。

補闕暮征入，

柱史晨征憩。

正當艱難時，

實藉長久計。

回風吹獨樹，

白日照執袂。

慟哭蒼煙根，

山門萬重閉。

居人莽牢落，

遊子封迢遞。

徘徊悲生離，

侷促老一世。

陶唐歌遺民，

後漢更列帝。

恨無匡復姿，

聊欲從此逝。





    送長孫九侍御赴武威判官



驄馬新鑿蹄，

銀鞍被來好。

繡衣黃白郎，

騎向交河道。

問君適萬里，

取別何草草！

天子憂涼州，

嚴程到須早。

去秋群胡反，

不得無電掃。

此行牧遺〔田亡〕，

風俗方再造。

族父領元戎，

名聲國中老。

奪我同官良，

飄搖按城堡。

使我不能餐，

令我惡懷抱。

若人才思闊，

溟漲浸絕島。

尊前失詩流，

塞上得國寶。

皇天悲送遠，

雲雨白浩浩。

東郊尚烽火，

朝野失枯槁。

西極柱亦傾，

如何正穹昊。





    送從弟亞赴河西判官



南風作秋聲，

殺氣薄炎熾。

盛夏鷹隼擊，

時危異人至。

令弟草中來，

蒼然請論事。

詔書引上殿，

奮舌動天意。

兵法五十家，

爾腹為篋笥。

應對如轉丸，

疏通略文字。

經綸皆新語，

足以正神器。

宗廟尚為灰，

君臣俱下淚。

崆峒地無軸，

青海天軒輊。

西極最瘡痍，

連山暗烽燧。

帝曰大布衣，

藉卿佐元帥。

坐看清流沙，

所以子奉使。

歸當再前席，

適遠非歷試。

須存武威郡，

為畫長久利。

孤峰石戴驛，

快馬金纏轡。

黃羊飫不膻，

蘆酒多還醉。

踴躍常人情，

慘澹苦士志。

安邊敵何有，

反正計始遂。

吾聞駕鼓車，

不合用騏驥。

龍吟回其頭，

夾輔待所致。

            



    送韋十六評事充同谷郡防禦判官



昔沒賊中時，

潛與子同游。

今歸行在所，

王事有去留。

逼側兵馬間，

主憂急良籌。

子雖軀幹小，

老氣橫九州。

挺身艱難際，

張目視寇仇。

朝廷壯其節，

奉詔令參謀。

鑾輿駐鳳翔，

同谷為咽喉。

西扼弱水道，

南鎮〔木包〕罕陬。

此邦承平日，

剽劫吏所羞。

況乃胡未滅，

控帶莽悠悠。

府中韋使君，

道足示懷柔。

令侄才俊茂，

二美又何求？

受詞太白腳，

走馬仇池頭。

古邑沙土裂，

積陰雲（一作霜）雪稠。

羌父豪豬靴，

羌兒青兕裘。

吹角向月窟，

蒼山旌旆愁。

鳥驚出死樹，

龍怒拔老湫。

古來無人境，

今代橫戈矛。

傷哉文儒士，

憤激馳林丘！

中原正格鬥，

後會何緣由。

百年賦命定，

豈料沈與浮。

且復戀良友，

握手步道周。

論兵遠壑靜，

亦可縱冥搜。

題詩得秀句，

札翰時相投。

            



    奉送郭中丞兼太樸卿充隴右節度使三十韻



詔發山西將，

秋屯隴右兵。

淒涼餘部曲，

〔火單〕赫舊家聲。

雕鶚乘時去，

驊騮顧主鳴。

艱難須上策，

容易即前程。

斜日當軒蓋，

高風捲旆旌。

松悲天水冷，

沙亂雪山清。

和虜猶懷惠，

防邊詎敢驚。

古來於異域，

鎮靜示專征。

燕薊奔封豕，

周秦觸駭鯨。

中原何慘黷，

遺孽尚縱橫。

箭入昭陽殿，

笳吹細柳營。

內人紅袖泣，

王子白衣行。

宸極妖星動，

園陵殺氣平。

空餘金碗出，

無復穗帷輕。

毀廟天飛雨，

焚宮火徹明。

罘□（上四下思）朝共落，

〔木侖〕桷夜同傾。

三月師逾整，

群兇勢就烹。

瘡痍親接戰，

勇決冠垂成。

妙譽期元宰，

殊恩且列卿。

幾時回節鉞，

戮力掃□（「攙」改木旁）槍？

圭竇三千士，

雲梯七十城。

恥非齊說客，

愧似魯諸生。

通籍微班忝，

周行獨坐榮。

隨肩趨漏刻，

短髮寄簪纓。

徑欲依劉表，

還疑厭〔示爾〕衡。

漸衰那此別，

忍淚獨含情。

廢邑狐狸語，

空村虎豹爭。

人頻墜塗炭，

公豈忘精誠。

元帥調新律，

前軍壓舊京。

安邊仍扈從。

莫作後功名。





    送楊六判官使西蕃



送遠秋風落，

西征海氣寒。

帝京氛□（「侵」改示旁）滿，

人世別離難。

絕域遙懷怒，

和親願結歡。

敕書憐贊普，

兵甲望長安。

宣命前程急，

惟良待士寬。

子雲清自守，

今日起為官。

垂淚方投筆，

傷時即據鞍。

儒衣山鳥怪，

漢節野童看。

邊酒排金盞，

夷歌捧玉盤。

草肥蕃馬健，

雪重拂廬乾。

慎爾參籌畫，

從茲正羽翰。

歸來權可取，

九萬一朝摶。

            



    送靈州李判官



羯胡腥四海，

回首一茫茫。

血戰乾坤赤，

氛迷日月黃。

將軍專策略，

幕府盛才良。

近賀中興主，

神兵動朔方。








電子版杜甫詩全集﹒卷四（４９首）


        卷四



（至德、乾元間，公官左拾遺作）



    奉贈嚴八閣老



扈聖登黃閣，

明公獨妙年。

蛟龍得雲雨，

雕鶚在秋天。

客禮容疏放，

官曹可（一作許）接聯。

新詩句句好，

應任老夫傳。

            



    月



天上秋期近，

人間月影清。

入河蟾不沒，

搗藥兔長生。

只益丹心苦，

能忝白髮明。

干戈知滿地，

休照國西營。  





    留別賈嚴二閣老兩院補缺，得雲字



田園須暫住，

戎馬惜離群。

去遠留詩別，

愁多任酒醺。

一秋常苦雨，

今日始無雲。

山路晴吹角，

那堪處處聞！

        



    晚行口號



三川不可到，

歸路晚山稠。

落雁浮寒水，

饑鳥集戍樓。

市朝今日異，

喪亂幾時休？

遠愧梁江總，

還家尚黑頭。

        



    獨酌成詩



燈花何太喜？

酒綠正相親。

醉裡從為客，

詩成覺有神。

兵戈猶在眼，

儒術豈謀身？

苦被微官縛，

低頭愧野人。





    徒步歸行



瞑公壯年值時危，

經濟實藉英雄姿。

國之社稷今若是，

武定禍亂非公誰？

鳳翔千官且飽飯，

衣馬不復能輕肥。

青袍朝士最困者，

白頭拾遺徒步歸。

人生交契無老少，

論交（一作心）何必先同調。

妻子山中哭向天，

須公櫪上追風驃。

                



    九成宮



蒼山八百里，

崖斷如杵臼。

曾宮憑風迥，

岌□（上山下業）土囊口。

立神扶棟樑,

鑿翠開戶牖。

其陽產靈芝,

其陰宿牛鬥。

紛披長松倒，

揭〔山孽〕怪石走。

哀猿啼一聲，

客淚迸林藪。

荒哉隋家帝，

制此今頹朽。

向使國不亡，

焉為巨唐有。

雖無新增修，

尚置官居守。

巡非瑤水遠，

跡是雕牆後。

我行屬時危，

仰望嗟歎久。

天王狩太白，

駐馬更搔首。  





    玉華宮



溪回松風長，

蒼鼠竄古瓦。

不知何王殿，

遺構絕壁下。

陰房鬼火青，

壞道哀湍瀉。

萬籟真笙竽，

秋色正蕭灑。

美人為黃土，

況乃粉黛假。

當時侍金輿，

故物獨石馬。

憂來藉草坐，

浩歌淚盈把。

冉冉征途間，

誰是長年者？



            

    羌村三首



崢嶸赤雲西，

日腳下平地。

柴門鳥雀噪，

歸客千里至。

妻孥怪我在，

驚定還拭淚。

世亂遭飄蕩，

生還偶然遂。

鄰人滿牆頭，

感歎亦〔虛欠〕欷。

夜闌更秉燭，

相對如夢寐。



晚歲迫偷生，

還家少歡趣。

嬌兒不離膝，

畏我復卻去。

憶昔好追涼，

故繞池邊樹。

蕭蕭北風勁，

撫事煎百慮。

賴知禾黍收，

已覺糟床注。

如今足斟酌，

且用慰遲暮。



群雞正亂叫，

客至雞鬥爭。

驅雞上樹木，

始聞叩柴荊。

父老四五人，

問我久遠行。

手中各有攜，

傾〔木盍〕濁復清。

苦辭酒味薄，

黍地無人耕。

兵革既未息，

兒童盡東征。

請為父老歌，

艱難愧深情。

歌罷仰天歎，

四座淚縱橫。

            



    北征



皇帝二載秋，

閏八月初吉。

杜子將北征，

蒼茫問家室。

維時遭艱虞，

朝野少暇日。

顧慚恩私被，

詔許歸蓬蓽。

拜辭詣闕下，

怵惕久未出。

雖乏諫諍姿，

恐君有遺失。

君誠中興主，

經緯固密勿。

東胡反未已，

臣甫憤所切。

揮涕戀行在，

道途猶恍惚。

乾坤含瘡痍，

憂虞何時畢！

靡靡逾阡陌，

人煙眇蕭瑟。

所遇多被傷，

呻吟更流血。

回首鳳翔縣，

旌旗晚明滅。

前登寒山重，

屢得飲馬窟。

〔分阜〕郊入地底，

涇水中蕩□（「譎」換三點水）。

猛虎立我前，

蒼崖吼時裂。

菊垂今秋花，

石戴古車轍。

青雲動高興，

幽事亦可悅。

山果多瑣細，

羅生雜橡栗。

或紅如丹砂，

或黑如點漆。

雨露之所濡，

甘苦齊結實。

緬思桃源內，

益歎身世拙。

坡陀望〔鹿阜〕〔田寺〕，

巖谷互出沒。

我行已水濱，

我僕猶木末。

鴟梟鳴黃桑，

野鼠拱亂穴。

夜深經戰場，

寒月照白骨。

潼關百萬師，

往者散（一作敗）何卒？

遂令半秦民，

殘害為異物。

況我墮胡塵，

及歸盡華發。

經年至茅屋，

妻子衣百結。

慟哭松聲回，

悲泉共幽咽。

平生所嬌兒，

顏色白勝雪。

見耶背面啼，

垢膩腳不襪。

床前兩小女，

補綴才過膝。

海圖拆波濤，

舊繡移曲折。

天吳及紫鳳，

顛倒在短褐。

老夫情懷惡，

數日臥嘔洩。

那無囊中帛，

救汝寒凜栗？

粉黛亦解苞，

衾〔衣周〕稍羅列。

瘦妻面復光，

癡女頭自櫛。

學母無不為，

曉妝隨手抹。

移時施朱鉛，

狼籍畫眉闊。

生還對童稚，

似欲忘饑渴。

問事競挽須，

誰能即嗔喝？

翻思在賊愁，

甘受雜亂聒。

新婦且慰意，

生理焉得說？

至尊尚蒙塵，

幾日休練卒？

仰觀天色改，

坐覺妖氛豁。

陰風西北來，

慘澹隨回紇。

其王願助順，

其俗善馳突。

送兵五千人，

驅馬一萬匹。

此輩少為貴，

四方服勇決。

所用皆鷹騰，

破敵過箭疾。

聖心頗虛佇，

時議氣欲奪。

伊洛指掌收，

西京不足拔。

官軍請深入，

蓄銳可（一作同）俱發。

此舉開青徐，

旋瞻略恆碣。

昊天積霜露，

正氣有肅殺。

禍轉亡胡歲，

勢成擒胡月。

胡命其能久？

皇綱未宜絕。

憶昨狼狽初，

事與古先別。

奸臣竟菹醢，

同惡隨蕩析。

不聞夏殷衰，

中自誅褒妲。

周漢獲再興，

宣光果明哲。

桓桓陳將軍，

仗鉞奮忠烈。

微爾人盡非，

於今國猶活。

淒涼大同殿，

寂寞白獸闥。

都人望翠華，

佳氣向金闕。

園陵固有神，

灑掃數不缺。

煌煌太宗業，

樹立甚宏達！ 





    行次昭陵



舊俗疲庸主，

群雄問獨夫。

讖歸龍鳳質，

威定虎狼都。

天屬尊堯典，

神功協禹謨。

風雲隨絕足，

日月繼高衢。

文物多師古，

朝廷半老儒。

直辭寧戮辱，

賢路不崎嶇。

往者災猶降，

蒼生喘未蘇。

指麾安率土，

蕩滌撫洪爐。

壯士悲陵邑，

幽人拜鼎湖。

玉衣晨自舉，

石（一作鐵）馬汗常趨。

松柏瞻虛殿，

塵沙立暝途。

寂寥開國日，

流恨滿山隅。

            



    彭衙行



憶昔避賊初，

北走經險艱。

夜深彭衙道，

月照白水山。

盡室久徒步，

逢人多厚顏。

參差谷鳥吟，

不見遊子還。

癡女饑咬我，

啼畏虎狼聞。

懷中掩其口，

反側聲愈嗔。

小兒強解事，

故索苦李餐。

一旬半雷雨，

泥濘相牽攀。

既無御雨備，

徑滑衣又寒。

有時經（一作最）契闊，

竟日數里間。

野果充〔食侯〕糧，

卑枝成屋椽。

早行石上水，

暮宿天邊煙。

少留同家窪，

欲出蘆子關。

故人有孫宰，

高義薄曾雲。

延客已曛黑，

張燈啟重門。

暖湯濯我足，

剪紙招我魂。

從此出妻孥，

相視涕闌干。

眾雛爛熳睡，

喚起沾盤飧。

誓將與夫子，

永結為弟昆。

遂空所坐堂，

安居奉我歡。

誰肯艱難際，

豁達露心肝。

別來歲月周，

胡羯仍構患。

何時有翅翎，

飛去墮爾前？





    喜聞官軍已臨賊境二十韻



胡虜潛京縣，

官軍擁賊壕。

鼎魚猶假息，

穴蟻欲何逃。

帳殿羅玄冕，

轅門照白袍。

秦山當警蹕，

漢苑入旌旄。

路失羊腸險，

雲橫雉尾高。

五原空壁壘，

八水散風濤。

今日看天意，

遊魂貸爾曹。

乞降那更得，

尚詐莫徒勞。

元帥歸龍種，

司空握豹韜。

前軍蘇武節，

左將呂虔刀。

兵氣回飛鳥，

威聲沒巨鰲。

戈鋌開雪色，

弓矢向秋毫。

天步艱方盡，

時和運更遭。

誰雲遺毒螫，

已是沃腥臊。

睿想丹墀近，

神行羽衛牢。

花門騰絕漠，

拓羯渡臨洮。

此輩感恩至，

羸浮何足操。

鋒先衣染血，

騎突劍吹毛。

喜覺都城動，

悲連子女號。

家家賣釵釧，

只待獻春醪。



           

    收京三首



仙仗離丹極，

妖星照玉除。

須為下殿走，

不可好樓居。

暫屈汾陽駕，

聊飛燕將書。

依然七廟略，

更與萬方初。



生意甘衰白，

天涯正寂寥。

忽聞哀痛詔，

又下聖明朝。

羽翼懷商老，

文思憶帝堯。

叨逢罪己日，

沾灑望青霄。



汗馬收宮闕，

春城鏟賊壕。

賞應歌〔木大〕杜，

歸及薦櫻桃。

雜虜橫戈數，

功臣甲第高。

萬方頻送喜，

毋乃聖躬勞。





    重經昭陵



草昧英雄起，

謳歌歷數歸。

風塵三尺劍，

社稷一戎衣。

翼亮貞文德，

丕承戢武威。

聖圖天廣大，

宗祀日光輝。

陵寢盤空曲，

熊羆守翠微。

再窺松柏路，

還見五雲飛。

    



    送鄭十八虔貶台州司戶，傷其臨老陷賊之故，闕為面別，

    情見於詩



鄭公樗散鬢成絲，

酒後常稱老畫師。

萬里傷心嚴譴日，

百年垂死中興時。

倉皇已就長途往，

邂逅無端出餞遲。

便與先生成永訣，

九重泉路盡交期！ 





    臘日



臘日常年暖尚遙，

今年臘日凍全消。

侵陵雪色還萱草，

漏洩春光有柳條。

縱酒欲謀良夜醉，

還家初散紫宸朝。

口脂面藥隨恩澤，

翠管銀罌下九霄。





    奉和賈至捨人早朝大明宮



五夜漏聲催曉箭，

九重春色醉仙桃。

旌旗日暖龍蛇動，

宮殿風微燕雀高。

朝罷香煙攜滿袖，

詩成珠玉在揮毫。

欲知世掌絲綸美。

池上於今有鳳毛。





    紫宸殿退朝口號



戶外昭容紫袖垂，

雙瞻御座引朝儀。

香飄合殿春風轉，

花覆千宮淑景移。

晝漏稀聞高閣報，

天顏有喜近臣知。

宮中每出歸東省，

會送夔龍集鳳池。

          



    春宿左省



花隱掖垣暮，

啾啾棲鳥過。

星臨萬戶動，

月傍九霄多。

不寢（一作寐）聽金鑰，

因風想玉珂。

明朝有封事，

數問夜如何？





    晚出左掖



晝刻傳呼淺，

春旗簇仗齊。

退朝花底散，

歸院柳邊迷。

樓雪融城濕，

宮雲去殿低。

避人焚諫草，

騎馬欲雞棲。   





    題省中院壁



掖垣竹埤梧十尋，

洞門對□（上雨下留）（一作雪）常陰陰。

落花游絲白日靜，

鳴鳩乳燕青春深。

腐儒衰晚謬通籍，

退食遲回違寸心。

袞職曾無一字補，

許身愧比雙南金。





    送賈閣老出汝州



西掖梧桐樹，

空留一院陰。

艱難歸故里，

去住損春心。

宮殿青門隔，

雲山紫邏深。

人生五馬貴，

莫受二毛侵。

            



    送翰林張司馬南海勒碑



冠冕通南極，

文章落上台。

詔從三殿去，

碑到百蠻開。

野館濃花發，

春帆細雨來。

不知滄海上，

天遣幾時回？

             



    曲江陪鄭八丈南史飲



雀啄江頭黃柳花，

〔交鳥〕〔青鳥〕〔溪鳥〕〔束力鳥〕滿晴沙。

自知白髮非春事，

且盡芳尊戀物華。

近侍即今難浪跡，

此身那得更無家？

丈人才力猶強健，

豈傍青門學種瓜？





    曲江二首



一片花飛減卻春，

風飄萬點正愁人。

且看欲盡花經眼，

莫厭傷多酒入唇。

江上小堂巢翡翠，

花邊高塚臥麒麟。

細推物理須行樂，

何用浮名絆此身？



朝回日日典春衣，

每日江頭盡醉歸。

酒債尋常行處有，

人生七十古來稀。

穿花蛺蝶深深見，

點水蜻蜓款款飛。

傳語風光共流轉，

暫時相賞莫相違。





    曲江對酒



苑外江頭坐不歸，

水精宮殿轉霏微。

桃花細逐楊花落，

黃鳥時兼白鳥飛。

縱飲久判人共棄，

懶朝真與世相違。

吏情更覺滄洲遠，

老大悲傷未拂衣。

        



    曲江對雨



城上春雲覆苑牆，

江亭晚色靜年芳。

林花著雨燕支（一作脂）濕（一作落），

水荇牽風翠帶長。

龍武新軍深駐輦，

芙蓉別殿謾焚香。

何時詔此金錢會，

暫（一作爛）醉佳人錦瑟旁？  





    奉陪贈附馬韋曲二首



韋曲花無賴，

家家惱殺人。

綠尊須盡日，

白髮好禁春。

石角鉤衣破，

籐梢刺眼新。

何時占業竹，

頭戴小烏巾？



野寺垂揚裡，

春畦亂水間。

美花多映竹，

好鳥不歸山。

城郭終何事？

風塵豈駐顏？

誰能共公子，

薄暮欲俱還？





    奉答岑參補闕見贈



窈窕清禁闥，

罷朝歸不同。

君隨丞相後，

我往日華東。

冉冉柳絲碧，

娟娟花蕊紅。

故人有佳句，

獨贈白頭翁。

           



    奉贈王中允維



中允聲名久，

如今契闊深。

共傳收庾信，

不比得陳琳。

一病緣明主，

三年獨此心。

窮愁應有作，

試誦白頭吟。





    送許八拾遺歸江寧覲省。甫昔時嘗客游此縣，於許生

    處乞瓦棺寺維摩圖樣，志諸篇末



詔語（一作許）辭中禁，

慈顏拜（一作赴）北堂。

聖朝新孝理，

祖席倍輝光。

內帛擎偏重，

宮衣著更香。

淮陰清夜驛，

京口渡江航。

春隔雞人晝，

秋期燕子涼。

賜書誇父老，

壽酒樂（一作賽）城隍。

看畫曾饑渴，

追蹤恨淼茫。

虎頭金粟影，

神妙獨難忘。

        



    因許八奉寄江寧□（上日下文）上人



不見□（上日下文）公三十年，

對書寄與淚潺〔水爰〕。

舊來好事今能否，

老去新詩誰為傳？

棋局動隨幽澗竹，

袈裟憶上泛湖船。

聞君話我為官在，

頭白昏昏只醉眠。





    題李尊師松樹障子歌



老夫清晨梳白頭，

玄都道士來相訪。

握發呼兒延入戶，

手提新畫青松障。

障子松林靜杳冥，

憑軒忽若無丹青。

陰崖卻承霜雪干，

偃蓋反走虯龍形。

老夫平生好奇古，

對此興與精靈聚。

已知仙客意相親，

更覺良工心獨苦。

松下丈人巾屨同，

偶坐似是商山翁。

悵望聊歌紫芝曲，

時危慘澹來悲風。





    得舍弟消息



風吹紫荊樹，

色與春庭暮。

花落辭故枝，

風回返無處。

骨肉恩書重，

漂泊難相遇。

猶有淚成河，

經天復東注。

                          



    送李校書二十六韻



代北有豪鷹，

生子毛盡赤。

渥窪騏驥兒，

尤異是龍脊。

李舟名父子，

清峻流輩伯。

人間好少年，

不必須白皙。

十五富文史，

十八足賓客。

十九授校書，

二十聲輝赫。

眾中每一見，

使我潛動魄。

自恐兩男兒，

辛勤養無益。

乾元元年春，

萬姓始安宅。

舟也衣綵衣，

告我欲遠適。

倚門固有望，

斂衽就行役。

南登吟白華，

已見楚山碧。

藹藹咸陽都，

冠蓋日雲積。

何時太夫人，

堂上會親戚？

汝翁草明光，

天子正前席。

歸期豈爛漫，

別意終感激。

顧我蓬屋資，

謬通金閨籍。

小來習性懶，

晚節慵轉劇。

每愁悔吝作，

如覺天地窄。

羨君齒發新，

行己能夕惕。

臨岐意頗切，

對酒不能吃。

回身視綠野，

慘澹如荒澤。

老雁春忍饑，

哀號待枯麥。

時哉高飛燕，

絢練新羽翮。

長雲濕褒斜，

漢水饒巨石。

無令軒車遲，

衰疾悲夙昔！





    逼側行贈畢曜



逼側何逼側！

我居巷南子卷北。

可恨鄰里間，

十日不一見顏色。

自從官馬送還宮，

行路難行澀如棘。

我貧無乘非無足，

昔者相過今不得。

實不是愛微軀，

又非關足無力。（一本無實又二字）

徒步翻愁官長怒，

此心炯炯君應識。

曉來急雨春風顛，

睡美不聞鐘鼓傳。

東家蹇驢許借我，

泥滑不敢騎朝天。

已令請急會通籍，

男兒性命絕可憐。

焉能終日心拳拳，

憶君誦詩神凜然。

辛夷始花亦已落，

況我與子非壯年。

街頭酒價常苦貴，

方外酒徒稀醉眠。

徑須相就飲一鬥，

恰有三百青銅錢。





    贈畢四曜



才大今詩伯，

家貧苦宦卑。

饑寒奴樸賤，

顏狀老翁為。

同調嗟誰惜，

論文笑自知。

流傳江鮑體，

相顧免無兒。



       

    題鄭十八著作丈



台州地闊海冥冥，

雲水長和島嶼青。

亂後故人雙別淚，

春深逐客一浮萍。

酒酣懶舞誰相拽，

詩罷能吟不復聽。

第五橋邊流恨水，

皇陂岸北結愁亭。

賈生對〔服鳥〕傷王傅，

蘇武看羊陷賊庭。

可念此翁懷直道，

也沾新國用輕刑。

〔示爾〕衡實恐遭江夏，

方朔虛傳是歲星。

窮巷悄然車馬絕，

案頭干死讀書螢。

                



    義鶻行



陰崖有蒼鷹，

養子黑柏顛。

白蛇登其巢，

吞噬恣朝餐。

雄飛遠求食，

雌者鳴辛酸。

力強不可制，

黃口無半存。

其父從西歸，

翻身入長煙。

斯須領健鶻，

痛憤寄所宣。

斗上捩孤影，

〔口□〕哮來九天。

修鱗脫遠枝，

巨顙坼老拳。

高空得蹭蹬，

短草辭蜿蜒。

折尾能一掉，

飽腸皆已穿。

生雖滅眾雛，

死亦垂千年。

物情可報復，

快意貴目前。

茲實鷙鳥最，

急難心炯然。

功成失所往（一作在），

用捨何其賢！

近經□（橘改三點水）水湄，

此事樵夫傳。

飄蕭覺素發，

凜欲沖儒冠。

人生許與分，

只在顧盼間。

聊為義鶻行，

永（一作用）激壯士肝。

        



    畫鶻行



高堂見生鶻，

颯爽動秋骨。

初驚無拘攣，

何得立突兀！

乃知畫師妙，

巧刮造化窟。

寫此神俊姿，

充君眼中物。

烏鵲滿□（繆改木旁）枝，

軒然恐其出。

側腦看青霄，

寧為眾禽沒。

長翮如刀劍，

人寰可超越。

乾坤空崢嶸，

粉墨且蕭瑟。

緬思雲沙際，

自有煙霧質。

吾今意何傷，

顧步獨紆郁。

            



    端午日賜衣



宮衣亦有名，

端午被恩榮。

細葛含風軟，

香羅疊雪輕。

自天題處濕，

當暑著來清。

意內稱長短，

終身荷聖情。

            



    酬孟雲卿



樂極傷頭白，

更長愛燭紅。

相逢難袞袞，

告別莫匆匆。

但恐天河落，

寧辭酒盞空？

明朝牽世務，

揮淚各西東。








電子版杜甫詩全集﹒卷五（５９首）


           卷五



（乾元中，公出為華州司功，棄官客秦州作）



    至德二載，甫自京金光門出間道歸鳳翔。乾元初，從左拾遺

    移華州掾，與親故別，因出此門，有輩往事



此道昔歸順，

西郊胡正煩。

至今殘破膽，

應有未招魂。

近侍歸京邑，

移官豈至尊。

無才日衰老，

駐馬望千門。

        



    寄高三十五詹事



安穩高詹事，

兵戈久索居。

時來知宦達，

歲晚莫情疏。

天上多鴻雁，

池中足鯉魚。

相看過半百，

不寄一行書？





    題鄭縣亭子



鄭縣亭子澗之濱，

戶牖憑高發興新。

雲斷岳蓮臨大路，

天晴宮柳暗長春。

巢邊野雀欺群燕，

花底山蜂趁遠人。

更欲題詩滿青竹，

晚來幽獨恐傷神。





    望岳



西嶽□（「陵」改山旁）〔山曾〕竦處尊，

諸峰羅立似（一作如）兒孫。

安得仙人九節杖，

拄到玉女洗頭盆？

車箱入谷無歸路，

箭栝通天有一門。

稍待秋風涼冷後，

高尋白帝問真源。        





    早秋苦熱堆案相仍



七月六日苦炎蒸，

對食暫餐還不能。

每愁夜中自足蠍，

況乃秋後轉多蠅。

束帶發狂欲大叫，

簿書何急來相仍。

南望青松架短壑，

安得赤腳蹋層冰？





    觀安西兵過赴關中待命二首



四鎮富精銳，

摧鋒皆絕倫。

還聞獻士卒，

足以靜風塵。

老馬夜知道，

蒼鷹饑著人。

臨危經久戰，

用急始如神。



奇兵不在眾，

萬馬救中原。

談笑無河北，

心肝奉至尊。

孤雲隨殺氣，

飛鳥避轅門。

竟日留歡樂，

城池未覺喧。

            



    留花門



北門（一作花門）天驕子，

飽肉氣勇決。

高秋馬肥健，

挾矢射漢月。

自古以為患，

詩人厭薄伐。

修德使其來，

羈縻固不絕。

胡為傾國至？

出入暗金闕。

中原有驅除，

隱忍用此物。

公主歌黃鵠，

君王指白日。

連雲屯左輔，

百里見積雪。

長戟鳥休飛，

哀笳曙幽咽。

田家最恐懼，

麥倒桑枝折。

沙苑臨清渭，

泉香草豐潔。

渡河不用船，

千騎常撇烈。

胡塵逾太行，

雜種抵京室。

花門既須留，

原野轉蕭瑟。





    九日藍田崔氏莊



老去悲秋強自寬，

興來今日盡君歡。

羞將短髮還吹帽，

笑倩旁人為正冠。

藍水遠從千澗落，

玉山高並雨峰寒。

明年此會知誰健？

醉把茱萸仔細看。

        



    崔氏東山草堂



愛汝玉山草堂靜，

高秋爽氣相鮮新。

有時自發鐘聲響，

落日更見漁樵人。

盤剝白鴉谷口栗，

飯煮青泥坊底芹。

何為西莊王給事，

柴門空閉鎖松筠？





    瘦馬行



東郊瘦馬使我傷，

骨骼〔石聿〕兀如堵牆。

絆之欲動轉〔奇欠〕側，

此豈有意仍騰驤？

細看六印帶官字，

眾道三軍遺路旁。

皮干剝落雜泥滓，

毛暗蕭條連雪霜。

去歲奔波逐余寇，

驊騮不慣不得將。

士卒多騎內廄馬，

惆悵恐是病乘黃。

當時歷塊誤一蹶，

委棄非汝能周防。

見人慘澹若哀訴，

失主錯莫無晶光。

天寒遠放雁為伴，

日暮不收烏啄瘡。

誰家且養願終惠，

更試明年春草長。

                



    遣興三首



我今日夜憂，

諸弟各異方。

不知死與生，

何況道路長。

避寇一分散，

饑寒永相望。

豈無柴門歸？

欲出畏虎狼。

仰看雲中雁，

禽鳥亦有行。



蓬生非無根，

漂蕩隨高風。

天寒落萬里，

不復歸本叢。

客子念故宅，

三年門巷空。

悵望但烽火，

戎車滿關東。

生涯能幾何，

常在羈旅中！



昔在洛陽時，

親友相追攀。

送客東郊道，

遨遊宿南山。

煙塵阻長河，

樹羽成皋間。

回首載酒地，

豈無一日還？

丈夫貴壯健，

慘戚非朱顏。





    至日遣興，奉寄北省舊閣老、兩院故人二首



去歲茲辰捧御床，

五更三點入〔宛鳥〕行。

欲知趨走傷心地，

正想氤氳滿眼香。

無路從容陪語笑，

有時顛倒著衣裳。

何人卻憶窮愁日，

日（一作愁）日愁隨一線長。



憶昨逍遙供奉班，

去年今日侍龍顏。

麒麟不動爐煙上，

孔雀徐開扇影還。

玉幾由來天北極，

朱衣只在殿中間。

孤城此日堪腸斷，

愁對寒雲雪（一作白）滿山。





    路逢襄揚楊少府入城，戲呈楊四員外綰



寄語楊員外，

山寒少茯苓。

歸來稍暄暖，

當為〔屬斤〕青冥。

翻動神仙窟，

封題鳥獸形。

兼將老籐杖，

扶汝醉初醒。

            



    贈衛八處士



人生不相見，

動如參與商。

今夕是何夕，

共此燈燭光？

少壯能幾時？

鬢髮各已蒼。

訪舊半為鬼，

驚呼熱中腸。

焉知二十載，

重上君子堂？

昔別君未婚，

男女忽成行。

怡然敬父執，

問我來何方。

問答未及已，

兒女羅酒漿。

夜雨剪春韭，

新炊間（一作聞）黃粱。

主稱會面難，

一舉累十觴。

十觴亦不醉，

感子故意長。

明日隔山嶽，

世事兩茫茫！





    冬末以事之東都，湖城東遇孟雲卿，復歸劉顥宅宿，

    宴飲散因為醉歌



疾風吹塵暗河縣，

行子隔手不相見。

湖城城東一開眼，

駐馬偶識雲卿面。

向非劉顥為地主，

懶回鞭轡成高宴。

劉侯歡我攜客來，

置酒張燈促華饌。

且將款曲終今夕，

休語艱難尚酣戰。

照室紅爐促曙光，

縈窗素月垂文練。

天開地裂長安陌，

寒盡春生洛陽殿。

豈知驅車復同軌，

可惜刻漏隨更箭。

人生會合不可常，

庭樹雞鳴淚如線（一作霰）。

        



    閿鄉姜七少府設膾，戲贈長歌



姜侯設膾當嚴冬，

昨日今日皆天風。

河凍未漁（一作味魚）不易得，

鑿冰恐侵河伯宮。

饔人受魚鮫人手，

洗魚磨刀魚眼紅。

無聲細下飛碎雪，

有骨已剁觜春蔥。

偏勸腹腴愧年少，

軟炊香飯緣老翁。

落砧何曾白紙濕，

放箸未覺金盤空。

新歡便飽姜侯德，

清觴異味情屢極。

東歸貪路自覺難，

欲別上馬身無力。

可憐為人好心事，

於我見子真顏色。

不恨我衰子貴時，

悵望且為今相憶。

        



    戲贈閿鄉秦少公短歌



去年行宮當太白，

朝回君是同捨客。

同心不減骨肉親，

每語見許文章伯。

今日時清兩京道，

相逢苦覺人情好。

昨夜邀歡樂更無，

多才依舊能潦倒。

        



    李〔雩阜〕縣丈人胡馬行



丈人駿馬名胡騮，

前年避胡過金牛。

回鞭卻走見天子，

朝飲漢水暮靈州。

自矜胡騮奇絕代，

乘出千人萬人愛。

一聞說盡急難才，

轉益愁向駑駘輩。

頭上銳耳批秋竹，

腳下高蹄削寒玉。

始知神龍別有種，

不比凡（一作俗）馬空多肉。

洛陽大道時再清，

累日喜得俱東行。

鳳臆麟（一作龍）□（「鬈」卷改耆）未易識，

側身注目長風生。





    憶弟二首



喪亂聞吾弟，

饑寒傍濟州。

人稀書不到，

兵在見何由。

憶昨狂催走，

無時病去憂。

即今千種恨，

惟共水東流。



且喜河南定，

不問鄴城圍。

百戰今誰在？

三年望汝歸。

故園花自發，

春日鳥還飛。

斷絕人煙久，

東西消息稀。

        



    得舍弟消息



亂後誰歸得，

他鄉勝故鄉。

直為心厄苦，

久念與存亡。

汝書猶在壁，

汝妾已辭房。

舊犬知愁恨，

垂頭傍我床。

        



    觀兵



北庭送壯士，

貔虎數尤多。

精銳舊無敵，

邊隅今若何？

妖氛擁白馬，

元帥待雕戈。

莫守鄴城下，

斬鯨遼海波。





    不歸



河間尚征伐，

汝骨在空城。

從弟人皆有，

終身恨不平。

數金憐俊邁，

總角愛聰明。

面上三年土，

春風草又生。

      



    獨立



空外一鷙鳥，

河間雙白鷗。

飄搖搏擊便，

容易往來游。

草露亦多濕，

蛛絲仍未收。

天機近人事，

獨立萬端憂。

            



    洗兵馬



中興諸將收山東，

捷書夜報清晝同。

河廣傳聞一葦過，

胡危命在破竹中。

只殘鄴城不日得，

獨任朔方無限功。

京師皆騎汗血馬，

回紇喂肉蒲萄宮。

已喜皇威清海岱，

常思仙仗過崆峒。

三年笛裡關山月，

萬國兵前草木風。

成王功大心轉小，

郭相謀深古來少。

司徒清鑒懸明鏡，

尚書氣與秋天杳。

二三豪俊為時出，

整頓乾坤濟時了。

東走無復憶鱸魚，

南飛覺有安巢鳥。

青春復隨冠冕入，

紫禁正耐煙花繞。

鶴禁通宵鳳輦備，

雞鳴問寢龍樓曉。

攀龍附鳳勢莫當，

天下盡化為侯王。

汝等豈知蒙帝力？

時來不得誇身強。

關中既留蕭丞相，

幕下復用張子房。

張公一生江海客，

身長九尺鬚眉蒼。

征起適遇風雲會，

扶顛始知籌策良。

青袍白馬更何有？

後漢今周喜再昌。

寸地尺天皆入貢，

奇祥異瑞爭來送。

不知何國致白環，

覆道諸山得銀甕。

隱士休歌紫芝曲，

詞人解（一作角）撰清河頌。

田家望望惜雨干，

布谷處處催春種。

淇上健兒歸莫懶，

城南思婦愁多夢。

安得壯士挽天河，

淨洗甲兵長不用！





    重題鄭氏東亭（原註：在新安界）



華亭入翠微，

秋日亂清暉。

崩石〔奇欠〕山樹，

清漣曳水衣。

紫鱗沖岸躍，

蒼隼護巢歸。

向晚尋征路，

殘雲傍馬飛。

            



    新安吏



客行新安道，

喧呼聞點兵。

借問新安吏：

縣小更無丁？

府帖昨夜下，

次選中男行。

中男絕短小，

何以守王城？

肥男有母送，

瘦男獨伶俜。

白水暮東流，

青山猶哭聲。

莫自使眼枯，

收汝淚縱橫。

眼枯即（一作卻）見骨，

天地終無情。

我軍取相州，

日夕望其平。

豈意賊難料，

歸軍星散營。

就糧近故壘，

練卒依舊京。

掘壕不到水，

牧馬役亦輕。

況乃王師順，

撫養甚分明。

送行勿泣血，

僕射如父兄。





    潼關吏



士卒何草草，

築城潼關道。

大城鐵不如，

小城萬丈餘。

借問潼關吏：

修關還備胡。

要我下馬行，

為我指山隅。

連雲列戰格，

飛鳥不能逾。

胡來但自守，

豈復憂西都？

丈人視要處，

窄狹容單車。

艱難奮長戟，

千古用一夫。

哀哉桃林戰，

百萬化為魚！

請囑防關將，

慎勿學哥舒！

        



    石壕吏



暮投石壕村，

有吏夜捉人。

老翁逾牆走，

老婦出門看。

吏呼一何怒！

婦啼一何苦！

聽婦前致詞：

三男鄴城戍。

一男附書至，

二男新戰死。

存者且偷生，

死者長已矣。

室中更無人，

惟有乳下孫。

孫有母未去，

出入無完裙。

（一作孫母未便出，見吏無完裙。）

老嫗力雖衰，

請從吏夜歸。

急應河陽役，

猶得備晨炊。

夜久語聲絕，

如聞泣幽咽。

天明登前途，

獨與老翁別。

        



    新婚別



兔絲附蓬麻，

引蔓故（一作固）不長。

嫁女與征夫，

不如棄路旁。

結髮為君妻，

席不暖君床。

暮婚晨告別，

無乃太匆忙。

君行雖不遠，

守邊赴河陽。

妾身未分明，

何以拜姑嫜？

父母養我時，

日夜令我藏。

生女有所歸，

雞狗亦得將。

君今往死地，

沈痛迫中腸。

誓欲隨君去，

形勢反蒼黃。

勿為新婚念，

努力事戎行。

婦人在軍中，

兵氣恐不揚。

自嗟貧家女，

久致（一作致此）羅襦裳。

羅襦不復施，

對君洗紅妝。

仰視百鳥飛，

大小必雙翔。

人事多錯迕，

與君永相望。

        



    垂老別



四郊未寧靜，

垂老不得安。

子孫陣亡盡，

焉用身獨完？

投杖出門去，

同行為辛酸。

幸有牙齒存，

所悲骨髓乾。

男兒既介冑，

長揖別上官。

老妻臥路啼，

歲暮衣裳單。

孰知是死別？

且復傷其寒。

此去必不歸，

還聞勸加餐。

土門壁甚堅，

杏園度亦難。

勢異鄴城下，

縱死時猶寬。

人生有離合，

豈擇衰盛端。

憶昔少壯日，

遲回竟長歎。

萬國盡征戍，

烽火被岡巒。

積屍草木腥，

流血川原丹。

何鄉為樂土？

安敢尚盤桓？

棄絕蓬室居，

塌然摧肺肝。

        



    無家別



寂寞天寶後，

園廬但蒿藜。

我裡百餘家，

世亂各東西。

存者無消息，

死者為塵泥。

賤子因陣敗，

歸來尋舊蹊。

久行見空巷，

日瘦氣慘淒。

但對狐與狸，

豎毛怒我啼。

四鄰何所有？

一二老寡妻。

宿鳥戀本枝，

安辭且窮棲。

方春獨荷鋤，

日暮還灌畦。

縣吏知我至，

召令習鼓鼙。

雖從本州役，

內顧無所攜。

近行只一身，

遠去終轉迷。

家鄉既蕩盡，

遠近理亦齊。

永痛長病母，

五年委溝溪。

生我不得力，

終身兩酸嘶。

人生無家別，

何以為蒸黎？

        



    夏日歎



夏日出東北，

陵天經中街。

朱光徹厚地，

郁蒸何由開？

上蒼久無雷，

無乃號令乖？

雨降不濡物，

良田起黃埃。

飛鳥苦熱死，

池魚涸其泥。

萬人尚流冗，

舉目唯蒿萊。

至今大河北，

化作虎與豺。

浩蕩想幽薊，

王師安在哉？

對食不能餐，

我心殊未諧。

眇然貞觀初，

難與數子偕！





    夏夜歎



永日不可暮，

炎蒸毒中（一作我）腸。

安得萬里風，

飄搖吹我裳？

昊天出華月，

茂林延疏光。

仲夏苦夜短，

開軒納微涼。

虛明見纖毫，

羽蟲亦飛揚。

物情無鉅細，

自適固其常。

念彼荷戈士，

窮年守邊疆。

何由一洗濯，

執熱互相望？

竟夕擊刁鬥，

喧聲連萬方。

青紫雖被體，

不如早還鄉。

北城悲笳發，

鸛鶴號且翔。

況復煩促倦，

激烈思時康。

        



    立秋後題



日月不相饒，

節序昨夜隔。

玄蟬無停號，

秋燕已如客。

平生獨往願，

惆悵年半百。

罷官亦由人，

何事拘形役？





    貽阮隱居



陳留風俗衰，

人物世不數。

塞上得阮生，

迥繼先父祖。

貧知靜者性，

白（一作自）益毛髮古。

車馬入鄰家，

蓬蒿翳環堵。

清詩近道要，

識子用心苦。

尋我草徑微，

褰裳踢寒雨。

更議居遠村，

避喧甘猛虎。

足明箕穎客，

榮貴如糞土。



        

    遣興三首



下馬古戰場，

四顧但茫然。

風悲浮雲去，

黃葉墮（一作墜）我前。

朽骨穴螻蟻，

又為蔓草纏。

故老行歎息，

今人尚開邊。

漢虜互勝負，

封疆不常全。

安得廉頗（一作恥）將，

三軍同晏眠？

高秋登塞山，

南望馬邑州。

降虜東擊胡，

壯健盡不留。

穹廬莽牢落，

上有行雲愁。

老弱哭道路，

願聞甲兵休。

鄴中事反覆，

死人積如丘。

諸將已茅土，

載驅誰與謀？



豐年孰雲遲，

甘澤不在早。

耕田秋雨足，

禾黍已映道。

春苗九月交，

顏色同日老。

勸汝衡門士，

忽悲尚枯槁。

時來展才力，

先後無丑好。

但訝鹿皮翁，

忘機對芳草。 





    佳人



絕代有佳人，

幽居在空谷。

自雲良家子，

零落依草木。

關中昔喪敗（一作亂），

兄弟遭殺戮。

官高何足論？

不得收骨肉。

世情惡衰歇，

萬事隨轉燭。

夫婿輕薄兒，

新人美如玉。

合昏尚知時，

鴛鴦不獨宿。

但見新人笑，

那聞舊人哭？

在山泉水清，

出山泉水濁。

侍婢賣珠回，

牽蘿補茅屋。

摘花不插發，

采柏動盈掬。

天寒翠袖薄，

日暮倚修竹。





    夢李白二首



死別已吞聲，

生別常惻惻。

江南瘴癘地，

逐客無消息。

故人入我夢，

明我長相憶。

恐非平生魂，

路遠不可測。

魂來楓林青，

魂返關塞黑。

君今在羅網，

何以有羽翼？

落月滿屋樑，

猶疑照顏色。

水深波浪闊，

無使蛟龍得。



浮雲終日行，

遊子久不至。

三夜頻夢君，

情親見君意。

告歸常侷促，

苦道來不易。

江湖多風波，

舟楫恐失墜。

出門搔白首，

若負平生志。

冠蓋滿京華，

斯人獨憔悴。

孰雲網恢恢，

將老身反累。

千秋萬歲名，

寂寞身後事。

        



    有懷台州鄭十八司戶虔



天台隔三江，

風浪無晨暮。

鄭公縱得歸，

老病不識路。

昔如水上鷗，

今如□（上四下且）中兔。

性命由他人，

悲辛但狂顧。

山鬼獨一腳，

蝮蛇長如樹。

呼號傍孤城，

歲月誰與度？

從來御魑魅。

多為才名誤。

夫子嵇阮流，

更被時俗惡。

海隅微小吏，

眼暗發垂素。

黃帽映（一作鳩杖近）青袍，

非供折腰具。

平生一杯酒，

見我故人遇。

相望無所成，

乾坤莽回互。

        



    遣興五首



蟄龍三冬臥，

老鶴萬里心。

昔時賢俊人，

未遇猶視今。

嵇康不得死，

孔明有知音。

又如隴坻松，

用捨在所尋。

大哉霜雪干，

歲久為枯林。



昔者龐德公，

未曾入州府。

襄陽耆舊間，

處士節獨苦。

豈無濟時策？

終竟畏網罟。

林茂鳥有歸，

水深魚知聚。

舉家隱鹿門，

劉表焉得取。



陶潛避俗翁，

未必能達道。

觀其著詩集，

頗亦恨枯槁。

達生豈是足？

默識蓋不早。

有子賢與愚，

何其掛懷抱？



賀公雅吳語，

在位常清狂。

上疏乞骸骨，

黃冠歸故鄉。

爽氣不可致，

斯人今則亡。

山陰一茅宇，

江海日淒涼。 



吾憐孟浩然，

短褐即長夜。

賦詩何必多，

往往凌鮑謝。

清江空舊魚（一作舊魚美）

春雨餘甘蔗。

每望東南雲，

令人幾悲吒。



    遣興二首



天用莫如龍，

有時系扶桑。

頓轡海徒湧，

神人身更長。

性命苟不存，

英雄徒自強。

吞聲勿覆道，

真宰意茫茫。



地用莫如馬，

無良復誰記？

此日千里鳴，

追風可君意。

君看渥窪種，

態與駑駘異。

不雜蹄嚙間，

逍遙有能事。





    遣興五首



朔風飄胡雁，

慘澹帶砂礫。

長林何蕭蕭，

秋草萋更碧。

北裡富熏天，

高樓夜吹笛。

焉知南鄰客，

九月猶〔絲希〕〔絲谷〕。



長陵銳頭兒，

出獵待明發。

〔馬辛〕弓金爪鏑，

白馬蹴微雪。

未知所馳逐，

但見暮光滅。

歸來懸兩狼，

門戶有旌節。



漆有用而割，

膏以明自煎；

蘭摧白露下，

桂折秋風前。

府中羅舊尹，

沙道故依然。

赫赫蕭京兆，

今為人所憐。



猛虎憑其威，

往往遭急縛。

雷吼徒咆哮，

枝撐已在腳。

忽看皮寢處，

無復睛閃爍。

人有甚於斯，

足以勸元惡。



朝逢富家葬，

前後皆輝光。

共指親戚大，

緦麻百夫行。

送者各有死，

不須羨其強。

君看束縛去，

亦得歸山岡。








電子版杜甫詩全集﹒卷六（６７首）


         卷六



（乾元中公客秦州作）



    秦州雜詩二十首



滿目悲生事，

因人作遠遊。

遲回度隴怯，

浩蕩及關愁。

水落魚龍夜，

山空鳥鼠秋。

西征問烽火，

心折此淹留。



秦州城北寺，

勝跡（一作傳是）隗囂宮。

苔蘚山門古，

丹青野殿空。

月明垂葉露，

雲逐渡溪風。

清渭無情極，

愁時獨向東。



州圖領同谷，

驛道出流沙。

降虜兼千帳，

居人有萬家。

馬驕朱汗落，

胡舞白題斜。

年少臨洮子，

西來亦自誇。



鼓角緣邊郡，

川原欲夜時。

秋聽殷地發，

風散入雲悲。

抱葉寒蟬靜，

歸山獨鳥遲。

萬方同一概，

吾道竟何之！



南使宜天馬，

由來萬匹強。

浮雲連陣沒，

秋草遍山長。

聞說真龍種，

仍殘老〔馬肅〕〔馬霜〕。

哀鳴思戰鬥，

迥立向蒼蒼。



城上胡笳奏，

山邊漢節歸。

防河赴滄海，

奉詔發金微。

士苦形骸黑，

林疏鳥獸稀。

那堪往來戍，

恨解鄴城圍。



莽莽萬重山，

孤城山谷間。

無風雲出塞，

不夜月臨關。

屬國歸何晚？

樓蘭斬未還。

煙塵一（一作獨）長望，

衰颯正摧顏。



聞道尋源使，

從天此路回。

牽牛去幾許，

宛馬至今來。

一望幽燕隔，

何時郡國開。

東征健兒盡，

羌笛暮吹哀。



今日明人眼，

臨池好驛亭。

叢篁低地碧，

高柳半天青。

稠疊多幽事，

喧呼閱使星。

老夫如有此，

不異在郊垌。



雲氣接崑崙，

涔涔塞雨繁。

羌童看渭水，

使節向河源。

煙火軍中幕，

牛羊嶺上村。

所居秋草靜，

正閉小蓬門。



蕭蕭古塞冷，

漠漠秋雲低。

黃鵠翅垂雨，

蒼鷹饑啄泥。

薊門誰自北，

漢將獨征西。

不意書生耳，

臨衰厭鼓鼙。



山頭南郭寺，

水號北流泉。

老樹空庭得，

清渠一邑傳。

秋花危石底，

晚景臥鐘邊。

俯仰悲身世，

溪風為颯然。



傳道東柯谷，

深藏數十家。

對門籐蓋瓦，

映竹水穿沙。

瘦地翻宜粟，

陽坡可種瓜。

船人近相報，

但恐失桃花。



萬古仇池穴，

潛通小有天。

神魚今不見，

福地語真傳。

近接西南境，

長懷十九泉。

何當（一作時）一茅屋，

送老白雲邊。



未暇泛蒼海，

悠悠兵馬間。

塞門風落木，

客舍雨連山。

阮籍行多興，

龐公隱不還。

東柯遂疏懶，

休鑷鬢毛斑。



東柯好崖谷，

不與眾峰群。

落日邀雙鳥，

晴天卷（一作養）片雲。

野人矜險絕，

水竹會平分。

採藥吾將老，

兒童未遣聞。



邊秋陰易久，

不復辨晨光。

簷雨亂淋幔，

山雲低度牆。

鸕茲窺淺井，

蚯蚓上深堂。

車馬何蕭索，

門前百草長。



地僻秋將盡，

山高客未歸。

塞雲多斷績，

邊日少光輝。

警急烽常報，

傳聞檄屢飛。

西戎外甥國，

何得迕天威。



鳳林戈未息，

魚海路常難。

候火雲峰（一作烽）峻，

懸軍幕井干。

風連西極動，

月過北庭寒。

故老思飛將，

何時議築壇？



唐堯真自聖，

野老復何知。

曬藥能無婦？

應門亦（一作幸）有兒。

藏書聞禹穴，

讀記憶仇池。

為報鴛行舊，

鷦鷯在（一作寄）一枝。





    月夜憶舍弟



戍鼓斷人行，

秋邊（一作邊秋）一雁聲。

露從今夜白，

月是故鄉明。

有弟皆分散，

無家問死生。

寄書長不達，

況乃未休兵。

            



    天末懷李白



涼風起天末，

君子意如何？

鴻雁幾時到，

江湖秋水多。

文章憎命達，

魑魅喜人過。

應共冤魂語，

投詩贈汨羅。





    宿贊公房

    （原註：京中大雲寺主，謫此安置。）



杖錫何來此，

秋風已颯然。

雨荒深院菊，

霜倒半池蓮。

放逐寧違性？

虛空不離禪。

相逢成夜宿，

隴月向人圓。

            



    赤谷西崦人家



躋險不自安，

出郊始清目。

溪回日氣暖，

徑轉山田熟。

鳥雀依茅茨，

藩籬帶松菊。

如行武陵暮，

欲問桃源宿。



        

    西枝村尋置草堂地，夜宿贊公土室二首



出郭眄細岑，

披榛得微路。

溪行一流水，

曲折方屢渡。

贊公湯休徒，

好靜心跡素。

昨枉霞上作，

盛論巖中趣。

怡然共攜手，

恣意同遠步。

捫蘿澀先登，

陟〔山獻〕眩反顧。

要求陽岡暖，

苦涉陰嶺冱。

惆悵老大籐，

沈吟屈蟠樹。

卜居意未展，

杖策回旦暮。

層巔餘落日，

早蔓已多露。



天寒鳥以（一作已）歸，

月出山（一作人）更靜。

土室延白光，

松門耿疏影。

躋攀倦日短，

語樂寄夜永。

明燃林中薪，

暗汲石底井。

大師京國舊，

德業天機秉。

從來支許游，

興趣江湖迥。

數奇謫關塞，

道廣存箕穎。

何知戎馬間，

復接塵事屏。

幽尋豈一路，

遠色有諸嶺。

晨光稍朦朧，

更越西南頂。

        



    寄贊上人



一昨陪錫杖，

卜鄰南山幽。

年侵腰腳衰，

未便陰崖秋。

重岡北面起，

竟日陽光留。

茅屋買兼土，

斯焉心所求。

近聞西枝西，

有谷杉漆稠。

亭午頗和暖，

石田又足收。

當期塞雨干，

宿昔齒疾瘳。

徘徊虎穴上，

面勢龍泓頭。

柴荊具茶茗，

逕路通林丘。

與子成二老，

來往亦風流。

        



    太平寺泉眼



招提憑高岡，

疏散連草莽。

出泉枯柳根，

汲引歲月古。

石間見海眼，

天畔縈水府。

廣深丈尺間，

宴息敢輕侮。

青白二小蛇，

幽姿可時睹。

如絲氣或上，

爛漫為雲雨。

山頭到山下，

鑿井不盡土。

取供十方僧，

香美勝牛乳。

北風起寒文，

弱藻舒翠縷。

明涵客衣淨，

細蕩林影趣。

何當宅下流，

餘潤通藥圃。

三春濕黃精，

一食生毛羽。





    東樓



萬里流沙道，

西行過此門。

但添新戰骨，

不返舊征魂。

樓角凌風迥，

城陰帶水昏。

傳聲看驛使，

送節向河源。

        



    雨晴



天際（一作永）秋雲薄，

從西萬里風。

今朝好晴景，

久雨不妨農。

塞柳行疏翠，

山梨結小紅。

胡笳樓上發，

一雁入高空。



        

    寓目



一縣蒲萄熟，

秋山苜蓿多。

關雲常帶雨，

塞水不成河。

羌女輕烽燧，

胡兒制（一作掣）駱駝。

自傷遲暮眼，

喪亂飽經過。

        



    山寺



野寺殘僧少，

山園細路高。

麝香眠石竹，

鸚鵡啄金桃。

亂水通人過，

懸崖置屋牢。

上方重閣晚，

百里見秋毫。

        



    即事



聞道花門破，

和親事卻非。

人憐漢公主，

生得渡河歸。

秋思拋雲髻，

腰肢勝寶衣。

群兇猶索戰，

回首意多違。

        



    遺懷



愁眼看霜露，

寒城菊自花。

天風隨斷柳，

客淚墮清笳。

水靜樓陰直，

山昏塞日斜。

夜來歸鳥盡，

啼殺後棲鴉。

        



    天河



當時任顯晦，

秋至轉（一作最）分明。

縱被浮雲掩，

猶能永夜清。

含星動雙闕，

半月落邊城。

牛女年年渡，

何曾風浪生。

        



    初月



光細弦欲（一作初）上，

影斜輪未安。

微升古塞外，

已隱暮雲端。

河漢不改色，

關山空自寒。

庭前有白露，

暗滿菊花團。

        



    歸燕



不獨避霜雪，

其如儔侶稀。

四時無失序，

八月自知歸。

春色豈相訪？

眾雛還識機。

故巢倘為毀，

會傍主人飛。

        



    搗衣



亦知戍不返，

秋至拭清砧。

已近苦寒月，

況經長別心。

寧辭搗衣（一作熨）倦，

一寄塞垣深。

用盡閨中力，

君聽空外音。

        



    促織



促織甚微細，

哀音何動人。

草根吟不穩，

床下意相親。

久客得無淚？

故妻難及晨。

悲絲與急管，

感激異天真。

        



    螢火



幸因腐草出，

敢近太陽飛。

未足臨書卷，

時能點客衣。

隨風隔幔小，

帶雨傍林微。

十月清霜重，

飄零何處歸。

        



    蒹□（暇改草字頭）



摧折不自守，

秋風吹若何？

暫時花戴（一作帶）雪，

幾處葉沈波。

體弱春苗早，

叢長夜露多。

江湖後搖落，

亦恐歲蹉跎。

        



    苦竹



青冥亦自守，

軟弱強扶持。

味苦夏蟲避，

叢卑春鳥疑。

軒墀曾不重，

剪伐欲無辭。

幸近幽人屋，

霜根結在茲。

        



    除架



束薪已零落，

瓠葉轉蕭疏。

幸結白花了，

寧辭青蔓除。

秋蟲聲不去，

暮雀意何如？

寒事今牢落，

人生亦有初。

        



    廢畦



秋蔬擁霜露，

豈敢惜凋殘。

暮景數枝葉，

天風吹汝寒。

綠沾泥滓盡，

香與歲時闌。

生意春如昨，

悲君白玉盤。

        



    夕峰



夕峰來不近，

每日報平安。

塞上傳光小，

雲邊落點殘。

照秦通警急，

過隴自艱難。

聞道蓬萊殿，

千門立馬看。





    秋笛



清商欲盡奏，

奏苦血沾衣。

他日傷心極，

徵人白骨歸。

相逢恐恨過，

故作發聲微。

不見秋雲動，

悲風稍稍飛。





    日暮



日落風亦起，

城頭烏尾訛。

黃雲高未動，

白水已興波。

羌婦語還笑（一作哭），

胡兒行且歌。

將軍別換馬，

夜出擁雕戈。





    野望



清秋望不極，

迢遞起層陰。

遠水兼天淨，

孤城隱霧深。

葉稀風更落，

山迥日初沈。

獨鶴歸何晚？

昏鴉已滿林。

            



    空囊



翠柏苦猶食，

明霞高（一作朝）可餐。

世人共鹵莽，

吾道屬艱難。

不爨井晨凍，

無衣床夜寒。

囊空恐羞澀，

留得一錢看。

        



    病馬



乘爾亦已久，

天寒關塞深。

塵中老盡力，

歲晚病傷心。

毛骨豈殊眾？

馴良猶至今。

物微意不淺，

感動一沉吟！

        



    蕃劍



致此自僻遠，

又非珠玉裝。

如何有奇怪，

每夜吐光芒。

虎氣必騰上，

龍身寧久藏。

風塵苦未息，

持汝奉明王。

        



    銅瓶



亂後碧井廢，

時清瑤殿深。

銅瓶未失水，

百丈有哀音。

側想美人意，

應悲（一作非）寒□（上秋下瓦）沈。

蛟龍半缺落，

猶得折黃金。





    送遠



帶甲滿天地，

胡為君遠行？

親朋盡一哭，

鞍馬去孤城。

草木歲月晚，

關河霜雪清。

別離已昨日，

因見古人情。





    送人從軍

    （原註：時有吐蕃之役）



弱水應無地，

陽關已近天。

今君度沙磧，

累月斷人煙。

好武寧論命，

封侯不計年。

馬寒防失道，

雪沒錦鞍韉。

        



    示侄佐

    （原註：佐草堂在東柯谷）



多病秋風落，

君來慰眼前。

自聞茅屋趣，

只想竹林眠。

滿谷山雲起，

侵籬澗水懸。

嗣宗諸子侄，

早覺仲容賢。

        



    佐還山後寄三首



山晚黃雲合，

歸時恐路迷。

澗寒人欲到，

林黑鳥應棲。

野客茅茨小，

田家樹木低。

舊諳疏懶叔，

須汝故相攜。



白露黃粱熟，

分張素有期。

已應舂得細，

頗覺寄來遲。

味豈同金菊，

香宜配綠葵。

老人他日愛，

正想滑流匙。



幾道泉澆圃，

交橫幔落坡。

葳蕤秋葉少，

隱映野雲多。

隔沼連香芰，

通林帶女蘿。

甚聞霜薤白，

重惠意如何。

        



    從人覓小胡孫許寄



人說南州路，

山猿樹樹懸。

舉家聞若駭，

為寄小如拳。

預哂愁胡面，

初調見馬鞭。

許求聰慧者，

童稚捧應癲。

        



    秋日阮隱居致薤三十束



隱者柴門內，

畦蔬繞捨秋。

盈筐承露薤，

不待致書求。

束比青芻色，

圓齊玉箸頭。

衰年關鬲冷，

味暖並無憂。

        



    秦州見敕（一作除）目，薛三璩授司議郎，畢四曜除監察，

    與二子有故，遠喜遷官，兼述索居，凡三十韻



大雅何寥闊，

斯人尚典刑。

交期余潦倒，

才力爾精靈。

二子聲（一作升）同日，

諸生困一經。

文章開□（上穴下交）奧，

遷擢潤朝廷。

舊好何由展，

新詩更憶聽。

別來頭並白，

相見眼終青。

伊昔貧皆甚，

同憂歲不寧。

棲遑分半菽，

浩蕩逐流萍。

俗態猶猜忌，

妖氛忽杳冥。

獨慚投漢閣，

俱議哭秦庭。

遠蜀□（「祗」下多一點）無補，

囚梁亦固扃。

華夷相混合，

宇宙一膻腥！

帝力收三統，

天威總四溟。

舊都俄望幸，

清廟肅維馨。

雜種雖高壘，

長驅甚建瓴。

焚香淑景殿，

漲水望雲亭。

法駕初還日，

群公若會星。

宮宦仍點染，

柱史正零丁。

官忝趨棲鳳，

朝回歎聚螢。

喚人看腰裊，

不嫁惜娉婷。

掘劍知埋獄，

提刀見發硎。

侏儒應共飽，

漁父忌偏醒。

旅泊窮清渭，

長吟望濁涇。

羽書還似急，

烽火未全停。

師老資殘寇，

戎生及近□（「炯」改土旁）。

忠臣詞憤激，

烈士涕飄零。

上將盈邊鄙，

元勳溢鼎銘。

仰思調玉燭，

誰定握青萍。

隴俗輕鸚鵡，

原情類〔脊鳥〕〔令鳥〕。

秋風動關塞，

高臥想儀形。

        



    寄彭州高三十五使君適、虢州岑二十七長史參三十韻



故人何寄寞？

今我獨淒涼。

老去才難盡，

秋來興甚長。

物情尤可見，

詞客未能忘。

海內知名士，

雲端各異方。

高岑殊緩步，

沈鮑得同行。

意愜關飛動，

篇終接混茫。

舉天悲富駱，

近代惜盧王。

似爾官仍貴，

前賢命可傷。

諸侯非棄擲，

半刺已翱翔。

詩好幾時見，

書成無使（一作信）將。

男兒行處是，

客子斗身強。

羈旅推賢聖，

沈綿抵咎殃。

三年猶瘧疾，（原註：時患瘧疾）

一鬼不消亡。

隔日搜脂髓，

增寒抱雪霜。

徒然潛隙地，

有〔面見〕屢鮮妝。

何太龍鐘極，

於今出處妨。

無錢居帝裡，

盡室在邊疆。

劉表雖遺恨，

龐公至死藏。

心微傍魚鳥，

肉瘦怯豺狼。

隴草蕭蕭白，

洮雲片片黃。

彭門劍閣外，

虢略鼎湖旁。

荊玉簪頭冷，

巴箋染翰光。

烏麻蒸續曬，

丹橘露應嘗。

豈異神仙宅？

俱兼山水鄉。

竹齋燒藥灶，

花嶼讀書堂。

更得清新否？

遙知對屬忙。

舊宮寧改漢，

淳俗本歸唐。

濟世宜公等，

安貧亦士常。

蚩尤終戮辱，

胡羯漫猖狂。

會待妖氛靜，

論文暫裹糧。

        



    寄岳州賈司馬六丈、巴州嚴八使君兩閣老五十韻



衡岳猿啼裡，

巴州鳥道邊。

故人俱不利，

謫宦兩悠然。

開闢乾坤正，

榮枯雨露偏。

長沙才子遠，

釣瀨客星懸。

憶昨趨行殿，

殷憂捧御筵。

討胡愁李廣，

奉使待張騫。

無復雲台仗，

虛修水戰船。

蒼茫城七十，

流落劍三千。

畫角吹秦晉，

旄頭俯澗〔水廛〕。

小儒輕董卓，

有識笑苻堅。

浪作禽填海，

那將血射天。

萬方思助順，

一鼓氣無前。

陰散陳倉北，

晴熏太白巔。

亂麻屍積衛，

破竹勢臨燕。

法駕還雙闕，

王師下八川。

此時沾奉引，

佳氣拂周旋。

貔虎開（一作間）金甲，

麒麟受玉鞭。

侍臣諳人仗，

廄馬解登仙。

花動朱樓雪，

城凝碧樹煙。

衣冠心慘愴，

故老淚潺〔水爰〕。

哭廟悲風急，

朝正霽景鮮。

月分梁漢米，

春給水衡錢。

內蕊繁於纈，

宮莎軟勝綿。

恩榮同拜手，

出入最隨肩。

晚著華堂醉，

寒重繡被眠。

轡齊兼秉燭，

書枉滿懷箋。

每覺升元輔，

深期列大賢。

秉鈞方咫尺，

鎩翮再聊翩。

禁掖朋從改，

微班性命全。

青蒲甘受戮，

白髮竟誰憐？

弟子貧原憲，

諸生老伏虔。

師資謙未達，

鄉黨敬何先？

舊好腸堪斷，

新愁眼欲穿。

翠干危棧竹，

紅膩小湖蓮。

賈筆論孤憤，

嚴詩賦幾篇。

定知深意苦，

莫使眾人傳。

貝錦無停織，

朱絲有斷弦。

浦鷗防碎首，

霜鶻不空拳。

地僻昏炎瘴，

山稠隘石泉。

且將棋度日，

應用酒為年。

典郡終微眇。

治中實棄捐。

安排求傲吏，

比興展歸田。

去去才難得，

蒼蒼理又玄。

古人稱逝矣，

吾道卜終焉。

隴外翻投跡，

漁陽復控弦。

笑為妻子累，

甘與歲時遷。

親故行稀少，

兵戈動接聯。

他鄉饒夢寐，

失侶自〔之屯〕□（「擅」改走之底）。

多病加淹泊，

長吟阻靜便。

如公盡雄俊，

志在必騰騫。





    寄張十二山人彪三十韻



獨臥蒿陽客，

三違穎水春。

艱難隨老母，

慘澹向時人。

謝氏尋山屐，

陶公漉酒巾。

群兇彌宇宙，

此物在風塵。

歷下辭姜被，

關西得孟鄰。

早通交契密，

晚接道流新。

靜者心多妙，

先生藝絕倫：

草書何太古，

詩興不無神。

曹植休前輩，

張芝更後身。

數篇吟可老，

一字賣堪貧。

將恐曾防寇，

深潛托所親。

寧聞倚門夕，

盡力潔飧晨。

疏懶為名誤，

驅馳喪我真。

索居尤寂寞，

相遇益愁（一作悲）辛。

流轉依邊徼，

逢迎念席珍。

時來故舊少，

亂後別離頻。

世祖修高廟，

文公賞從臣。

商山猶入楚，

渭水不離秦。

存想青龍秘，

騎行白鹿馴。

耕巖非谷口，

結草即河濱。

肘後符應驗，

囊中藥未陳。

旅懷殊不愜，

良覿眇無因。

自古多悲恨，

浮生有屈伸。

此邦今尚武，

何處且依仁。

鼓角凌天籟，

關山倚月輪。

官場羅鎮磧，

賊火近洮岷。

蕭索論兵地，

蒼茫鬥將辰。

大軍多處所，

餘孽尚紛綸。

高興知籠鳥，

斯文起獲麟。

窮秋正搖落，

回首望松筠。

        



    寄李十二白二十韻



昔年有狂客，

號爾謫仙人。

筆落驚風雨，

詩成泣鬼神。

聲名從此大，

汩沒一朝伸。

文彩承殊渥，

流傳必絕倫。

龍舟移棹晚，

獸錦奪袍新。

白日來深殿，

青雲滿後塵。

乞歸優詔許，

遇我夙心親。

未負幽棲志，

兼全寵辱身。

劇談憐野逸。

嗜酒見天真，

醉舞梁園夜，

行歌泗水春。

才高心不展，

道屈善無鄰。

處士〔示爾〕衡俊。

諸生原憲貧。

稻粱求未足，

薏苡謗何頻？

五嶺炎蒸地，

三危放逐臣。

幾年遭〔服鳥〕鳥，

獨泣向麒麟。

蘇武元還漢，

黃公豈事秦？

楚筵辭醴日，

梁獄上書辰。

已用當時法，

誰將此議（一作義）陳？

老吟秋月下，

病起暮江濱。

莫怪恩波隔，

乘槎與問津。

 



    別贊上人



百川日東流，

客去亦不息。

我生苦漂蕩，

何時有終極？

贊公釋門老，

放逐來上國。

還為世塵嬰，

頗帶憔悴色。

楊枝晨在手，

豆子雨已熟。

是身如浮雲，

安可限南北。

異縣逢舊友，

初欣寫胸臆。

天長關塞寒，

歲暮饑凍逼。

野風吹征衣，

欲別向曛黑。

馬嘶思故櫪，

歸鳥盡斂翼。

古來聚散地，

宿昔長荊棘。

相看俱衰年，

出處各努力！





    兩當縣吳十侍御江上宅



寒城朝煙淡，

山谷落葉赤。

陰風千里來，

吹汝江上宅。

〔昆雞〕雞號枉渚，

日色傍阡陌。

借問持斧翁：

幾年長沙客？

哀哀失木〔犬穴〕，

矯矯避弓翮。

亦知故鄉樂，

未敢思宿昔。

昔在鳳翔都，

共通金閨籍。

天子猶蒙塵，

東郊暗長戟。

兵家忌間諜，

此輩常接跡。

台中領舉劾，

君必慎剖析。

不忍殺無辜，

所以分白黑。

上官權許與，

失意見遷斥。

仲尼甘旅人，

向子識損益。

朝廷非不知，

閉口休歎息。

余時忝諍臣，

丹陛實咫尺。

相看受狼狽，

至死難塞責。

行邁心多違，

出門無與適。

於公負明義，

惆悵頭更白。








電子版杜甫詩全集﹒卷七（７２首）


         卷七



（乾元、上元間，公赴同谷，居成都作。）



    發秦州

    （原註：乾元二年自秦州赴同谷縣紀行。）



我衰更懶拙，

生事不自謀。

無食問樂土，

無衣思南州。

漢源十月交，

天氣涼如秋。

草木未黃落，

況聞山水幽。

栗亭名更嘉，

下有良田疇。

充腸多薯蕷，

崖蜜亦易求。

密竹復冬筍，

清池可方舟。

雖傷旅寓遠，

庶遂平生游。

此邦俯要沖，

實恐人事稠。

應接非本性，

登臨未銷憂。

溪谷無異名，

塞田始微收。

豈復慰老夫？

惘然難久留。

日色隱孤樹，

烏啼滿城頭。

中宵驅車去，

飲馬寒塘流。

磊落星月高，

蒼茫雲霧浮。

大哉乾坤內，

吾道長悠悠！



        

    赤谷



天寒霜雪繁，

遊子有所之。

豈但歲月暮？

重來未有期。

晨發赤谷亭，

險艱方自茲。

亂石無改轍，

我車已載脂。

山深苦多風，

落日童稚饑。

悄然村墟迥。

煙火何由追？

貧病轉零落，

故鄉不可思。

常恐死道路。

永為高人嗤。

        



    鐵堂峽



山風吹遊子，

縹緲乘險絕。

峽形藏堂隍，

壁色立積（一作精）鐵。

徑摩穹蒼蟠，

石與厚地裂。

修纖無垠竹，

嵌空太始雪。

威遲哀壑底，

徒旅慘不悅。

水寒長冰橫，

我馬骨正折。

生涯抵弧矢，

盜賊殊未滅。

飄蓬逾三年，

回首肝肺熱。

        



    鹽井



鹵中草木白，

青者官鹽煙。

官作既有程，

煮鹽煙在川。

汲井歲〔手骨〕〔手骨〕，

出車日連連。

自公斗三百，

轉致斛六千。

君子慎止足，

小人苦喧闐。

我何良歎嗟，

物理固自然。

        



    寒峽



行邁日悄悄，

山谷勢多端。

雲門轉絕岸，

積阻霾天寒。

寒峽不可度，

我實衣裳單。

況當仲冬交，

沂沿增波瀾。

野人尋煙語，

行子傍水餐。

此生免荷殳，

未敢辭路難。

        



    法鏡寺



身危適他州，

勉強終勞苦。

神傷山行深，

愁破崖寺古。

嬋娟碧蘚淨，

蕭〔手戚〕寒籜聚。

回回山根水，

冉冉松上雨。

洩雲蒙清晨，

初日翳復吐。

朱甍半光炯，

戶牖粲可數。

拄策忘前期，

出蘿已亭午。

冥冥子規叫，

微徑不復（一作敢）取。

        



    青陽峽



塞外苦厭山，

南行道彌惡。

岡巒相經亙，

雲水氣參錯。

林回峽角來，

天窄壁面削。

溪西五里石，

奮怒向我落。

仰看日車側，

俯恐坤軸弱。

魑魅嘯有風，

霜霰浩漠漠。

憶昨逾隴板，

高秋視吳岳。

東笑蓮華卑，

北知崆峒薄。

超然侔壯觀，

始謂殷（一作隱）寥廓。

突兀猶趁人，

及茲歎冥寞。

        



    龍門鎮



細泉兼輕冰，

沮洳棧道濕。

不辭辛苦行，

迫此短景急。

石門雲雪隘（一作溢），

古鎮峰巒集。

旌竿暮慘澹，

風水白刃澀。

胡馬屯成皋，

防虞此何及！

嗟爾遠戍人，

山寒夜中泣！

        



    石龕



熊羆咆我東，

虎豹號我西。

我後鬼長嘯，

我前狨又啼。

天寒昏無日，

山遠道路迷。

驅車石龕下，

仲冬見虹霓。

伐竹者誰子？

悲歌上雲梯。

為官采美箭，

五歲供梁齊。

苦雲直竿盡，

無以充提攜。

奈何漁陽騎，

颯颯驚蒸黎！

        



    積草嶺

    （原註：同谷界）



連風積長陰，

白日遞隱見。

颼颼林響交，

慘慘石狀變。

山分積草嶺，

路異鳴水縣。

旅泊吾道窮，

衰年歲時倦。

卜居尚百里，

休駕投諸彥。

邑有佳主人，

情如已會面。

來書語絕妙，

遠客驚深眷。

食蕨不願餘，

茅茨眼中見。

        



    泥功山



朝行青泥上，

暮在青泥中。

泥濘非一時，

版築勞人功。

不畏道途永，

乃將汩沒同？

白馬為鐵驪，

小兒成老翁。

哀猿透卻墜，

死鹿力所窮。

寄語北來人，

後來莫匆匆。

        



    鳳凰台

    （原註：山峻，人不至高頂。）



亭亭鳳凰台，

北對西康州。

西伯今寂寞，

凰聲亦悠悠。

山峻路絕蹤，

石林氣高浮。

安得萬丈梯，

為君上上頭？

恐有母無雛，

饑寒日啾啾。

我能剖心血，

飲啄慰孤愁。

心以當竹實，

炯然無外求。

血以當醴泉，

豈徒比清流？

所重王者瑞，

敢辭微命休。

坐看彩翮長，

舉（一作縱）意八極周。

自天銜瑞圖，

飛下十二樓。

圖以奉至尊，

鳳以垂鴻猷。

再光中興業，

一洗蒼生憂。

深衷正為此，

群盜何淹留。

        



    乾元中寓居同谷縣作歌七首



有客有客字子美，

白頭亂（一作短）發垂過耳。

歲拾橡栗隨狙公，

天寒日暮山谷裡。

中原無書歸不得，

手腳凍皴皮肉死。

嗚呼一歌兮歌已哀，

悲風為我從天來。



長□（「攙」改金旁）長□白木柄，

我生托子以為命。

黃獨（一作精）無苗山雪盛，

短衣數挽不掩脛。

此時與子空歸來，

男呻女吟四壁靜。

嗚呼二歌兮歌始放，

鄰（一作閭）裡為我色惆悵。



有弟有弟在遠方，

三人各瘦何人強？

生別展轉不相見，

胡塵暗天道路長。

東飛駕鵝後〔秋鳥〕〔倉鳥〕，

安得送我置汝旁？

嗚呼三歌兮歌三發，

汝歸何處收兄骨？



有妹有妹在鐘離，

良人早歿諸孤癡。

長淮浪高蛟龍怒，

十年不見來何時？

扁舟欲往箭滿眼，

杳杳南國多旌旗。

嗚呼四歌兮歌四奏，

林猿為我啼清晝。



四山多風溪水急，

寒雨颯颯枯樹濕。

黃蒿古城雲不開，

白狐跳梁黃狐立。

我生何為在窮谷？

中夜起坐萬感集。

嗚呼五歌兮歌正長，

魂招不來歸故鄉。



南有龍兮在山湫，

古木□（上山下龍）□（上山下從）枝相□（繆改木旁）。

木葉黃落龍正蟄，

蝮蛇東來水上游。

我行怪此安敢出，

拔劍欲斬且復休。

嗚呼六歌兮歌思遲，

溪壑為我回春姿。



男兒生不成名身已老，

三年饑走荒山道。

長安卿相多少年，

富貴應須致身早。

山中儒生舊相識，

但話宿昔傷懷抱。

嗚呼七歌兮悄終曲。

仰視皇天白日速。





    萬丈潭



青溪合（一作含）冥寞，

神物有顯晦。

龍依積水蟠，

窟壓萬丈內。

局步凌垠□（諤改土旁），

側身下煙靄。

前臨洪濤寬，

卻立蒼石大。

山色危一徑盡，

岸絕兩壁對。

削成根虛無，

倒影垂澹〔水對〕。

黑知灣寰底，

清見光炯碎。

孤雲到來深，

飛鳥不在外。

高蘿成帷幄，

寒木壘（一作疊）旌旆。

遠川曲通流，

嵌竇潛洩瀨。

造幽無人境，

發興自我輩。

告歸遺恨多，

將老斯游最。

閉藏修鱗蟄，

出入巨石礙。

何當暑天過，

快意風雲（一作雨）會。 





     發同谷縣

     （原註：乾元二年十二月一日，自隴右赴成都紀行。）



賢有不黔突，

聖有不暖席。

況我饑愚人，

焉能尚安宅？

始來茲山中，

休駕喜地僻。

奈何迫物累，

一歲四行役！

忡忡去絕境，

杳杳更遠適。

停驂龍潭雲，

回首虎崖石。

臨岐別數子，

握手淚再滴。

交情無舊深，

窮老多慘戚。

平生懶拙意，

偶值棲遁跡。

去住與願違，

仰慚林間翮。

        



    木皮嶺



首路栗亭西，

尚想鳳凰村。

季冬攜童稚，

辛苦赴蜀門。

南登木皮嶺，

艱險不易論。

汗流被我體，

祁寒為之喧。

遠岫爭輔佐，

千巖自崩奔。

始知五嶽外，

別有他山尊。

仰干（一作看）塞大明，

俯入裂厚坤。

再聞虎豹鬥，

屢局風水昏。

高有廢閣道，

摧折如斷轅。

下有冬青林，

石上走長根。

西崖特秀髮，

煥若靈芝繁。

潤聚金碧氣，

清無沙土痕。

憶觀崑崙圖，

目擊玄圃存。

對此欲何適？

默傷垂老魂。



        

    白沙渡



畏途隨長江，

渡口下絕岸。

差池上舟楫，

窈窕入雲漢。

天寒荒野外，

日暮中流半。

我馬向北嘶，

山猿飲相喚。

水清石□□（「儡」改石旁），

沙白灘漫漫。

迥然洗愁辛，

多病一疏散。

高壁抵□（上山下欽）□（上山下金）（一作岑），

洪濤越凌亂。

臨風獨回首，

攬轡復三歎。

        



    水會（一作回）渡



山行有常程，

中夜尚未安。

微月沒已久，

崖傾路何難！

大江動我前，

洶若溟渤寬。

蒿師暗理楫，

歌笑輕波瀾。

霜濃木石滑，

風急手足寒。

入舟已千憂，

陟〔山獻〕仍萬盤。

回眺積水外，

始知眾星干。

遠遊令人瘦，

衰疾慚加餐。

        



    飛仙閣



土門山行窄，

微徑緣秋毫。

棧雲闌干峻，

梯石結構牢。

萬壑〔奇欠〕疏林，

積陰帶奔濤。

寒日外澹泊，

長風中怒號。

歇鞍在地底，

始覺所歷高。

往來雜坐臥，

人馬同疲勞。

浮生有定分，

饑飽豈可逃。

歎息謂妻子，

我何隨汝曹？





    五盤



五盤雖雲險，

山色佳有餘。

仰凌棧道細，

俯映江木疏。

地僻無網罟，

水清反多魚。

好鳥不妄飛，

野人半巢居。

喜見淳樸俗，

坦然心神舒。

東郊尚格鬥，

巨猾何時除？

故鄉有弟妹，

流落隨丘墟。

成都萬事好，

豈若歸吾廬？

        



    龍門閣



清江下龍門，

絕壁無尺土。

長風駕高浪，

浩浩自太古。

危途中縈盤，

仰望垂線縷。

滑石〔奇欠〕誰鑿，

浮梁裊相拄。

目眩隕雜花，

頭風吹過（一作過飛）雨。

百年不敢料，

一墜那復取！

飽聞經瞿塘，

足見度大庾。

終身歷艱險，

恐懼從此數！





    石櫃閣



季冬日已長，

山晚半天赤。

蜀道多早（一作草）花，

江間饒奇石。

石櫃曾波上，

臨虛蕩高壁。

清暉回群鷗，

暝色帶遠客。

羈棲負幽意，

感歎向絕跡。

信甘孱懦嬰，

不獨凍餒迫。

優遊謝康樂，

放浪陶彭澤。

吾衰未自由，

謝爾性所適。

        



    桔柏渡



青冥寒江渡，

駕竹為長橋。

竿濕煙漠漠，

江永風蕭蕭。

連笮動裊娜，

征衣颯飄搖。

急流鴇〔益鳥〕散，

絕岸黿鼉驕。

西轅自茲異，

東逝不可要。

高通荊門路，

闊會滄海潮。

孤光隱顧盼，

遊子悵寂寥。

無以洗心胸，

前登但山椒。

        



    劍門



惟天有設險，

劍門天下壯。

連山抱西南，

石角皆北向。

兩崖崇墉倚，

刻畫城郭狀。

一夫怒臨關，

百萬未可傍。

珠玉走中原，

岷峨氣淒愴。

三皇五帝前，

雞犬莫相放。

後王尚柔遠，

職貢道已喪。

至今英雄人，

高視見霸王。

井吞與割據，

極力不相讓。

吾將罪真宰，

意欲鏟疊嶂。

恐此復偶然，

臨風默惆悵。

        



    鹿頭山



鹿頭何亭亭？

是日慰饑渴。

連山西南斷，

俯見千里豁。

遊子出京華，

劍門不可越。

及茲險阻盡，

始喜原野闊。

殊方昔三分，

霸氣曾間發。

天下今一家，

雲端失雙闕。

悠然想揚馬，

繼起名〔石聿〕兀。

有文令人傷，

何處埋爾骨！

紆餘脂膏地，

慘澹豪俠窟。

仗鉞非老臣，

宣風豈專達？

冀公柱石姿，

論道邦國活。

斯人亦何幸，

公鎮逾歲月。

        



    成都府



翳翳桑榆日，

照我征衣裳。

我行山川異，

忽在天一方。

但逢新人民，

未卜見故鄉。

大江東流去，

遊子日月長。

曾城填華屋，

季冬樹木蒼。

喧然名都會，

吹簫間笙簧。

信美無與適，

側身望川梁。

鳥雀夜各歸，

中原杳茫茫。

初月出不高，

眾星尚爭光。

自古有羈旅，

我何苦哀傷！





    酬高使君相贈



古寺僧牢落，

空房客寓居。

故人分祿米，

鄰舍與園蔬。

雙樹容聽法，

三車肯載書。

草玄吾豈敢，

賦或似相如。 





    卜居



浣花溪水水西頭，

主人為卜林塘幽。

已知出郭少塵事，

更有澄江銷客愁。

無數蜻蜓齊上下，

一雙〔水雞〕〔束力鳥〕對沈浮。

東行萬里堪乘興，

須向山陰上小舟。



          

    王十五司馬弟出郭相訪兼遺營草堂資



客裡何遷次？

江邊正寂寥。

肯來尋一老，

愁破是今朝。

憂我營茅棟，

攜錢過野橋。

他鄉惟表弟，

還往莫辭遙。





    蕭八明府實處覓桃栽



奉乞桃栽一百根，

春前為送浣花村。

河陽縣裡雖無數，

濯錦江邊未滿園。

        



    從韋二明府續處覓綿竹



華軒藹藹他年到，

綿竹亭亭出縣高。

江上捨前無此物，

幸分蒼翠拂波濤。

        



    憑何十一少府邕覓榿木栽



草堂塹西無樹林，

非子誰復見幽心？

飽聞榿木三年大。

與致溪邊十畝陰。

        



    憑韋少府班覓松樹子



落落出群非櫸柳，

青青不朽豈楊梅？

欲存老蓋千年意，

為覓霜根數寸栽。

        



    又於韋處乞大邑瓷碗



大邑燒瓷輕且堅，

扣如哀玉錦城傳。

君家白碗勝霜雪，

急送茅齋也可憐。

        



    詣徐卿覓果栽



草堂少花今欲栽，

不問綠李與黃梅。

石筍街中卻歸去，

果園坊裡為求來。

                



    堂成



背郭堂成蔭白茅，

綠江路熟俯青郊。

榿林礙日吟風葉，

籠竹和煙滴露梢。

暫止飛烏將數子，

頻來語燕定新巢。

旁人錯比揚雄宅，

懶惰無心作解嘲。





    蜀相



丞相祠堂何處尋？

錦官城外柏森森。

映階碧草自春色，

隔葉黃鸝空好音。

三顧頻煩天下計，

兩朝開濟老臣心。

出師未捷身先死，

長使英雄淚滿襟！





    梅雨



南京犀浦道，

四月熟黃梅。

湛湛長江去，

冥冥細雨來。

茅茨疏易濕，

雲霧密難開。

竟日蛟龍喜，

盤渦與岸回。

        



    為農



錦裡煙塵外，

江村八九家。

圓荷浮小葉，

細麥落輕花。

卜宅從茲老，

為農去國賒。

遠慚勾漏令，

不得問丹砂。

        



    有客



患氣經時久，

臨江卜宅新。

喧卑方避俗，

疏快頗宜人。

有客過茅宇，

呼兒正葛巾。

自鋤稀菜甲，

小摘為情親。





    賓至



幽棲地僻經過少，

老病人扶再拜難。

豈有文章驚海內？

漫勞車馬駐江干。

竟日淹留佳客坐，

百年粗腐儒餐。

不嫌野外無供給，

乘興還來看藥欄。

                



    狂夫



萬里橋西一草堂，

百花潭水即淪浪。

風含翠□（上竹下條）娟娟淨，

雨□（裹裡換邑）紅蕖冉冉香。

厚祿故人書斷絕，

恆饑稚子色淒涼。

欲填溝壑唯疏放，

自笑狂夫老更狂。

        



    田捨



田捨清江曲，

柴門古道旁。

草深迷市井，

地僻懶衣裳。

櫸（一作楊）柳枝枝弱，

枇杷樹樹香。

鸕茲西日照，

曬翅滿漁梁。

        



    江村



清江一曲抱村流，

長夏江村事事幽。

自去自來梁（一作堂）上燕，

相親相近水中鷗。

老妻畫紙為棋局，

稚子敲針作釣鉤。

多病所須惟藥物，

微軀此外更何求？

        



    江漲



江漲柴門外，

兒童報急流。

下床高數尺，

倚杖沒中洲。

細動迎風燕，

輕搖逐浪鷗。

漁人縈小楫，

容易拔船頭。

        



    野老



野老籬邊（一作前）江岸回，

柴門不正逐江開。

漁人網集澄潭下，

賈客船隨返照來。

長路關心悲劍閣，

片云何意傍琴台？

王師未報收東郡，

城闕秋生畫角哀。





    所思



苦憶荊州醉司馬，

（原註：崔吏部漪）

謫官（一作居）樽酒定常開。

九江日落醒何處？

一柱觀頭眠幾回。

可憐懷抱向人盡，

欲問平安無使來。

故憑錦水將雙淚，

好過瞿塘灩預堆。





    雲山



京洛雲山外，

音書靜不來。

神交作賦客，

力盡望鄉台。

衰疾江邊臥，

親朋日暮回。

白鷗原水宿，

何事有餘哀？





    遣興



干戈猶未定，

弟妹各何之！

拭淚沾襟血，

梳頭滿面絲。

地卑荒野大，

天遠暮江遲。

衰疾那能久，

應無見汝期。

 



    石筍行



君不見益州城西門，

陌上石筍雙高蹲。

古來相傳是海眼，

苔蘚蝕盡波濤痕。

雨多往往得瑟瑟，

此事恍惚難明論。

恐是昔時卿相墓，

立石為表今仍存。

惜哉俗態好蒙蔽，

亦如小臣媚至尊。

政化錯迕失大體，

坐看傾危受厚恩。

嗟爾石筍擅虛名，

後來未識猶駿奔。

安得壯士擲天外，

使人不疑見本根。

        



    石犀行



君不見秦時蜀太守，

刻石立作三犀牛。

自古雖有厭勝法，

天生江水向東流。

蜀人矜誇一千載，

泛溢不近張儀樓。

今年灌口損戶口，

此事或恐為神羞！

修築堤防出眾力，

高擁木石當清秋。

先王作法皆正道，

鬼怪何得參人謀。

嗟爾三犀不經濟，

缺訛只與長川逝。

但見元氣常調和，

自免洪濤恣凋瘵。

安得壯士提天綱，

再平水土犀奔茫。

        



    杜鵑行



君不見昔日蜀天子，

化作杜鵑似老烏。

寄巢生子不自啄，

群鳥至今與（一作為）哺雛。

雖同君臣有舊禮，

骨肉滿眼身羈孤。

業工竄伏深樹裡，

四月五月偏號呼。

其聲哀痛口流血，

所訴何事常區區。

爾豈摧殘始發憤，

羞帶羽翮傷形愚。

蒼天變化誰料得，

萬事反覆何所無。

萬事反覆何所無，

豈憶當殿群臣趨？





    題壁上韋偃畫馬歌



韋侯別我有所適，

知我憐君畫無敵。

戲（一作試）拈禿筆掃驊騮，

〔焱欠〕見騏□（麟改馬旁）出東壁。

一匹吃草一匹嘶，

坐看千里當霜蹄。

時危安得真致此，

與人同生亦同死？

        



    戲題王宰畫山水圖歌



十日畫一水，

五日畫一石。

能事不受相促迫，

王宰始肯留真跡。

壯哉崑崙方壺（一作丈）圖。

掛君高堂之素壁。

巴陵洞庭日本東，

赤岸水與銀河通，

中有雲氣隨飛龍。

州人漁子入浦漵，

山木盡亞洪濤風。

尤工遠勢古莫比，

咫尺應須論萬里。

焉得并州快剪刀，

剪取吳淞（一作松）半江水。

                  



    戲韋偃為雙松圖歌



天下幾人畫古松，

畢宏已老韋偃少。

絕筆長風起纖末，

滿堂動色嗟神妙！

兩株慘裂苔蘚皮，

屈鐵交錯回高枝。

白摧朽骨龍虎死，

黑人太陰雷雨垂。

松根胡僧憩寂寞，

龐眉皓首無住著。

偏袒右肩露雙腳，

葉裡松子僧前落。

韋侯韋侯數相見；

我有一匹好東絹，

重之不減錦繡段。

已令拂拭光凌亂，

請公放筆為直干。

                



    北鄰



明府豈辭滿，

藏身方告勞。

青錢買野竹，

白幘岸江皋。

愛酒晉山簡，

能詩何水曹。

時來訪老疾，

步□（上屍下牒）到蓬蒿。

        



    南鄰



錦裡先生烏角巾，

園收芋栗未全貧。

慣看賓客兒童喜，

得食階除鳥雀馴。

秋水才深（一作添）四五尺，

野航恰受兩三人。

白沙翠竹江村暮（一作路），

相送（一作對）柴門月色新。

        

                  

    因崔五侍御寄高彭州一絕



百年已過半，

秋至轉饑寒。

為問彭州牧：

何時救急難？





    奉簡高三十五使君



當代論才子，

如公復幾人。

驊騮開道路，

鷹隼出風塵。

行色秋將晚，

交情老更親。

天涯喜相見，

披豁道（一作對）吾真。



                

    和裴迪登新津寺寄王侍郎

    （原註：王時牧蜀）



何恨倚山木，

吟詩秋葉黃。

蟬聲集古寺，

鳥影度寒塘。

風物悲遊子，

登臨憶侍郎。

老夫貪佛日，

隨意宿僧房。

            



    贈蜀僧閭丘師兄

    （原註：太常博士均之孫）



大師銅梁秀，

籍籍名家孫。

嗚呼先博士，

炳靈精氣奔。

惟昔武皇后，

臨軒御乾坤。

多士盡儒冠，

墨客藹雲屯。

當時上紫殿，

不獨卿相尊。

世傳閭丘筆，

峻極逾崑崙。

鳳藏丹霄暮，

龍去白水渾。

青熒雪嶺東，

碑碣舊制存。

晚看作者意，

妙絕與誰論。

吾祖詩冠古，

同年蒙主恩。

豫章夾日月，

歲久空深根。

小子思疏闊，

豈能達詞門。

窮秋（一作愁）一揮淚，

相遇即諸昆。

我住錦官城，

兄居□（「祗」下多一點）樹圖。

地近慰旅愁，

往來當丘樊。

天涯歇滯雨，

粳稻臥不翻。

漂然薄游倦，

始與道侶敦。

景晏步修廊，

而無車馬喧。

夜闌接軟語，

落月如金盆。

漠漠世界黑，

驅驅爭奪繁。

惟有摩尼珠，

可照濁水源。

        



    泛溪



落景下高堂，

進州泛回溪。

誰謂築居小？

未盡喬木西。

遠郊信荒僻，

秋色有餘淒。

練練峰上雪，

纖纖雲表霓。

童戲左右岸，

罟弋畢提攜。

翻倒荷芰亂，

指揮徑路迷。

得魚已割鱗，

采藕不洗泥。

人情逐鮮美，

物賤事已睽。

吾村藹暝姿，

異捨雞亦棲。

蕭條欲何適，

出處庶可齊。

衣上見新月，

霜中登故畦。

濁醪自初熟，

東城多鼓鼙。

            



    出郭



霜露晚淒淒，

高天逐望低。

遠煙臨井上，

斜景雪峰西。

故國猶兵馬，

他鄉亦鼓鼙。

江城今夜客，

還與舊烏啼。

      



    恨別



洛城一別四千里，

胡騎長驅五六年。

草木變衰行劍外，

兵戈阻絕老江邊。

思家步月清宵立，

憶弟看雲白日眠。

聞道河陽近乘勝，

司徒急為破幽燕。





    散愁二首



久客宜旋旆，

興王未息戈。

蜀星陰見少，

江雨夜聞多。

百萬傳深入，

寰區望匪他。

司徒下燕趙，

收取舊山河。



聞道并州鎮，

尚書訓士齊。

幾時通薊北？

當日報關西。

戀闕丹心破，

沾衣皓首啼。

老魂招不得，

歸路恐長迷。








電子版杜甫詩全集﹒卷八（９４首）


          卷八



（上元、寶應間，公居成都作。）



    建都十二韻



蒼生未蘇息，

胡馬半乾坤。

議在雲台上，

誰扶黃屋尊？

建都分魏闕，

下韶辟荊門。

恐失東人望，

其如西極存。

時危當雪恥，

計大豈輕論？

雖倚三階正，

終愁萬國翻。

牽裾恨不死，

漏網荷殊恩。

永負漢庭哭，

遙憐湘水魂。

窮冬客江劍，

隨事有田園。

風斷青蒲節，

霜埋翠竹根。

衣冠空攘攘，

關輔久昏昏。

願枉長安日，

光輝照北原。





    村夜



風色蕭蕭暮，

江頭人不行。

村舂雨外急，

鄰火夜深明。

胡羯何多難？

漁樵寄此生。

中原有兄弟，

萬里正含情。

            



    寄楊五桂州譚

    （原註：因州參軍段子之任。）



五嶺皆炎熱，

宜人獨桂林。

梅花萬里外，

雪片一冬深。

聞此寬相憶，

為邦復好音。

江邊送孫楚，

遠附白頭吟。

            



    和裴迪登蜀州東亭送客逢早梅相憶見寄



東閣官梅動詩興，

還如何遜在揚州。

此時對雪遙相憶，

送客逢春（一作花）可自由？

幸不折來傷歲暮，

若為看去亂鄉愁。

江邊一樹垂垂發，

朝夕催人自白頭。

        



    寄贈王十將軍承俊



將軍膽氣雄。

臂懸兩角弓。

纏結青驄馬，

出入錦城中。

時危未授鉞，

勢屈難為功！

賓客滿堂上，

何人高義同？

            



    奉酬李都督表丈早春作



力疾坐清曉，

來詩悲早春。

轉添愁伴客，

更覺老隨人。

紅入桃花嫩，

青歸柳葉新。

望鄉應未已，

四海尚風塵。

            



    西郊



時出碧雞坊，

西郊向草堂。

市橋官柳細，

江路（一作岸）野梅香。

傍架齊書帙，

看題減（一作檢）藥囊。

無人覺來往，

疏懶意何長。

            



    客至

    （原註：喜崔明府相過。）



捨南捨北皆春水，

但見群鷗日日來。

花徑不曾緣客掃，

篷門今始為君開。

盤飧市遠無兼味，

樽酒家貧只舊醅。

肯與鄰翁相對飲，

隔籬呼取盡余杯。

        



    遣意二首



囀枝黃鳥近，

泛渚白鷗輕。

一徑野花落，

孤村春水生。

衰年催釀黍，

細雨更移橙。

漸喜交遊絕，

幽居不用名。



簷影微微落，

津流脈脈斜。

野船明細火，

宿雁聚圓沙。

雲掩初弦月，

香傳小樹花。

鄰人有美酒，

稚子也（一作夜）能賒。

        



    漫成二首



野日荒荒白，

春流泯泯清。

渚蒲隨地有，

村徑逐門成。

只作披衣慣，

常從漉酒生。

眼邊無俗物。

多病也身輕。



江皋已仲春，

花下復清晨。

仰面貪看鳥，

回頭錯應人。

讀書難字過，

對酒滿壺頻。

近識峨眉老，

知予懶是真。

        



    春夜喜雨



好雨知時節，

當春乃發生。

隨風潛入夜，

潤物細無聲。

野徑雲俱黑，

江船火獨明。

曉看紅濕處，

花重錦官城。

        



    春水生二絕



二月六夜春水生，

門前小灘渾欲平。

鸕茲〔溪鳥〕〔束力鳥〕莫漫喜。

吾與汝曹俱眼明。



一夜水高二尺強，

數日不可更禁當。

南市津頭有船賣，

無錢即買系籬旁。 





    江上值水如海勢聊短述



為人性僻耽佳句，

語不驚人死不休。

老去詩篇渾漫與（一作興），

春來花鳥莫深愁。

新添水檻供垂釣，

故著浮槎替入舟。

焉得思如陶謝手，

令渠述作與同游。



                  

    水檻遣心（一作興）二首



去郭軒楹敞，

無村眺望賒。

澄江平少岸，

幽樹晚多花。

細雨魚兒出，

微風燕子斜。

城中十萬戶。

此地兩三家。



蜀天常夜雨，

江檻已朝晴。

葉潤林塘密，

衣干枕席清。

不堪支老病，

何得尚浮名？

淺把涓涓酒，

深憑送此生。





    題新津北橋樓得郊字



望極春城上，

開筵近鳥巢。

白花簷外朵，

青柳檻前梢。

池水觀為政，

廚煙覺遠庖。

西川供客眼，

惟有此江郊。





    暮登四安寺鐘樓寄裴十迪



暮倚高樓對雪峰，

僧來不語自鳴鐘。

孤城返照紅將斂，

近市浮煙翠且重。

多病獨愁常闃寂，

故人相見未從容。

知君苦思緣詩瘦，

太向交遊萬事慵。

  



    游修覺寺



野寺江天豁，

山扉花竹幽。

詩應有神助，

吾得及春遊。

徑石相縈帶，

川雲自去留。

禪枝宿眾鳥，

漂轉暮歸愁。

        



    後游



寺憶曾游處，

橋憐再渡時。

江山如有待，

花柳更無私。

野潤煙光簿，

沙暄日色遲。

客愁全為減，

捨此復何之？

            



    春水



三月桃花浪，

江流復舊痕。

朝來沒沙尾（一作岸），

碧色動柴門。

接縷垂芳餌，

連筒灌小園。

已添無數鳥，

爭浴故相喧。





    江亭



坦腹江亭臥，

長吟野望時。

水流心不競，

雲在意俱遲。

寂寂春將晚，

欣欣物自私。

故林歸未得，

排悶強裁詩。





    早起



春來常早起，

幽事頗相關。

帖石防頹岸，

開林出遠山。

一丘藏曲折，

緩步有躋攀。

童樸來城市，

瓶中得酒還。

        



    可惜



花飛有底急？

老去願春遲。

可惜歡娛地，

都非少壯時。

寬心應是酒，

遣興莫過詩。

此意陶潛解，

吾生後汝期。

        



    落日



落日在簾鉤，

溪邊春事幽。

芳菲緣岸圃，

樵爨倚灘舟。

〔口卓〕雀爭枝墜，

飛蟲滿院游。

濁醪誰造汝？

一酌散千愁。

        



    獨酌



步□（渫改屍旁）深林晚，

開樽獨酌遲。

仰蜂粘落絮，

行蟻上枯梨。

簿劣慚真隱，

幽偏得自怡。

本無軒冕意，

不是傲當時。

        



    徐步



整履步青蕪，

荒庭日欲晡。

芹泥隨燕觜，

花蕊（一作蕊粉）上蜂須。

把酒從衣濕，

吟詩信杖扶。

敢論才見忌？

實有醉如愚。

        



    寒食



寒食江村路，

風花高下飛。

汀煙輕冉冉，

竹日淨暉暉。

田父要皆去，

鄰家問不違。

地偏相識盡，

雞犬亦忘歸。





    石鏡



蜀王將此鏡，

送死置空山。

冥寞憐香骨，

提攜近玉顏。

眾妃無復歡，

千騎亦虛還。

獨有傷心石，

埋輪月宇間。

        



    琴台



茂陵多病後，

尚愛卓文君。

酒肆人間世，

琴台日暮雲。

野花留寶靨，

蔓草見羅裙。

歸鳳求凰意，

寥寥不復聞。

        



    朝雨



涼氣曉蕭蕭，

江雲亂眼飄。

風鴛藏近渚，

雨燕集深條。

黃綺終辭漢，

巢由不見堯。

草堂樽酒在，

幸得過清朝。

          



    晚晴



村晚驚風度，

庭幽過雨沾。

夕陽薰細草，

江色映疏簾。

書亂誰能帙，

杯乾可自添。

時聞有餘論，

未怪老夫潛。

        



    高楠



楠樹色冥冥，

江邊一蓋青。

近根開藥圃，

接葉制茅亭。

落景陰猶合，

微風韻可聽。

尋常絕醉困，

臥此片時醒。

        



    惡樹



獨繞虛齋裡，

常持小斧柯。

幽陰成頗雜，

惡木翦還多。

枸杞因吾有，

雞棲奈汝（一作爾）何？

方知不材者，

生長漫婆娑。

            



    江畔獨步尋花七絕句



江上被花惱不徹，

無處告訴只顛狂。

走覓南鄰愛酒伴，（原註：斛斯融吾酒徒）

經旬出飲獨空床。



稠花亂蕊裹江濱，

行步〔奇欠〕危實怕春。

詩酒尚堪驅使在，

未須料理白頭人。



江深竹靜兩三家，

多事紅花映白花。

報答春光知有處，

應須美酒送生涯。



東望少城花滿煙，

百花高樓更可憐。

誰能載酒開金盞，

喚取佳人舞繡筵？



黃師塔前江水東，

春光懶困倚微風。

桃花一簇開無主，

可愛深紅愛（一作映）淺紅？



黃四娘家花滿蹊，

千朵萬朵壓枝低。

留連戲蝶時時舞，

自在嬌鶯恰恰啼。



不是愛花即欲死，

只恐花盡老相催。

繁枝容易紛紛落，

嫩蕊商量細細開。

    



    絕句漫興九首



眼見客愁愁不醒，

無賴春色到江亭。

即遣花開深造次，

便教鶯語太丁寧。



手種桃李非無主，

野老牆低還是家。

恰似春風相欺得，

夜來吹折數枝花。



熟知茅齋絕低小，

江上燕子故來頻。

銜泥點污琴書內，

更接飛蟲打著人。



二月已破三月來，

漸老逢春能幾回。

莫思身外無窮事，

且盡生前有限杯。



腸斷春江欲盡頭，

杖藜徐步立芳洲。

顛狂柳絮隨風去，

輕薄桃花逐水流。



懶慢無堪不出村，

呼兒自在掩柴門。

蒼苔濁酒林中靜，

碧水春風野外昏。



糝徑楊花舖白氈，

點溪荷葉疊青錢。

筍根雉（一作稚）子無人見，

沙上鳧雛傍母眠。



捨西柔桑葉可拈，

江畔細麥復纖纖。

人生幾何春已夏，

不放香醪如蜜甜。



隔戶楊柳弱裊裊，

恰似十五女兒腰。

誰謂朝來不作意？

狂風挽斷最長條。

                



    進艇



南京久客耕南畝，

北望傷神坐北窗。

晝引老妻乘小艇，

晴看稚子浴清江。

俱飛蛺蝶元相逐，

並蒂芙蓉本自雙。

茗飲蔗漿攜所便，

瓷罌無謝玉為缸。

    



    一室



一室他鄉遠，

空林暮景懸。

正愁聞塞笛，

獨立見江船。

巴蜀來多病，

荊蠻去幾年？

應同王粲宅，

留井峴山前。

            



    聞斛斯六官未歸



故人南郡去，

去索作碑錢。

本賣文為活，

翻令室倒懸。

荊扉深蔓草，

土剉冷寒煙。

老罷休無賴，

歸來省醉眠。

            



    赴青城縣出成都寄陶王二少尹



老被樊籠役（一作老恥妻孥笑），

貧嗟出入勞。

客情投異縣，

詩態憶吾曹。

東郭滄江合，

西山白雪高。

文章差底病，

回首興滔滔。

            



    野望因過常少仙



野橋齊渡馬，

秋望轉悠哉！

竹覆青城合，

江從灌口來。

入村樵徑引，

嘗果栗皺開。

落盡高天日，

幽人未遣回。

        



    寄杜位



近聞寬法離新州，

想見懷歸尚百憂。

逐客雖皆萬里去，

悲君已是十年流！

干戈況復塵隨眼，

鬢髮還應雪滿頭。

玉壘題書心緒亂，

何時更得曲江游？

                



    送韓十四江東省覲



兵戈不見老萊衣，

歎息人間萬事非。

我已無家尋弟妹，

君今何處訪庭闈？

黃牛峽靜灘聲轉，

白馬江寒樹影稀。

此別應須各努力，

故鄉猶恐未同歸。   





    丈人山



自為青城客，

不唾青城地。

為愛丈人山，

丹梯近幽意。

丈人祠前佳氣濃，

綠雲擬住最高峰。

掃除白髮黃精在，

君看他時冰雪容。



                

    送裴五赴東川



故人亦流落，

高義動乾坤。

何日通燕塞，

相看老蜀門。

東行應暫別，

北望苦銷魂。

凜凜悲秋意，

非君誰與論？





    贈虞十五司馬



遠師虞秘監，

今喜得玄孫。

形象丹青逼，

家聲器宇存。

淒涼憐筆勢，

浩蕩問詞源。

爽氣金天豁，

清談玉露繁。

佇鳴南嶽鳳，

欲化北溟鯤。

交態知浮俗，

儒流不異門。

過逢聯客位，

日夜倒芳尊。

沙岸風吹葉，

雲江月上軒。

百年嗟已半，

四座敢辭喧。

書籍終相與，

青山隔故園。

  



    楠樹為風雨所拔歎



倚江楠樹草堂前，

故老相傳二百年。

誅茅卜居總為此，

五月彷彿聞寒蟬。

東南飄風動地至，

江翻石走流雲氣。

干排雷雨猶力爭，

根斷泉源豈天意？

滄波老樹性所愛，

浦上亭亭一青蓋。

野客頻留懼雪霜，

行人不過聽竽籟。

虎倒龍顛委荊（一作榛）棘，

淚痕血點垂胸臆。

我有新詩何處吟，

草堂自此無顏色。



        

    茅屋為秋風所破歌



八月秋高風怒號，

卷我屋上三重茅。

茅飛渡江灑江郊，

高者掛□（上四下絹的聲旁）長林梢，

下者飄轉沉塘坳。

南村群童欺我老無力，

忍能對面為盜賊。

公然抱茅入竹去，

唇焦口燥呼不得，

歸來倚仗自歎息。

俄頃風定雲墨色，

秋天漠漠向昏黑。

布衾多年冷似鐵，

驕兒惡臥踏裡裂。

床床（一作頭）屋漏無干處，

雨腳如麻未斷絕。

自經喪亂少睡眠，

長夜沾濕何由徹？

安得廣廈千萬間，

大庇天下寒士俱歡顏，

風雨不動安如山？

嗚呼！

眼前何時突兀見此屋，

吾廬獨破受凍死亦足！  





    逢唐興劉主簿弟



分手開元末，

連年絕尺書。

江山且相見，

戎馬未安居。

劍外官人冷，

關中驛騎疏。

扁舟下吳會，

主簿意何如？





    敬簡王明府



葉縣郎官宰，

周南太史公。

神仙才有數，

流落意無窮。

驥病思偏秣，

鷹愁怕苦籠。

看君用高義，

恥與萬人同。

        



    重簡王明府



甲子西南異，

冬來只簿寒。

江云何夜盡，

蜀雨幾時干？

行李須相問，

窮愁豈自（一作有）寬？

君聽鴻雁響，

恐致稻粱難。



            

    百憂集行



憶年十五心尚孩，

健如黃犢走復來。

庭前八月梨棗熟，

一日上樹能千回。

即今倏忽已五十，

坐臥只多少行立。

強將笑語供主人，

悲見生涯百憂集。

入門依舊四壁空，

老妻睹我顏色同。

癡兒不知父子禮，

叫怒索飯啼門東。





    徐卿二子歌



君不見徐卿二子生絕奇，

感應吉夢相追隨。

孔子釋氏親抱送，

並是天上麒麟兒！

大兒九齡色清澈，

秋水為神玉為骨。

小兒五歲氣食牛，

滿堂賓客皆回頭。

吾知徐公百不憂，

積善袞袞生公侯。

丈夫生兒有如此二雛者，

名位豈肯悲微休！



                

    戲作花卿歌



成都猛將有花卿，

學語小兒知姓名。

用如快鶻風火生，

見賊惟多身始輕。

綿州副使著柘黃，

我卿掃除即日平。

子璋髑髏血模糊，

手提擲還崔大夫。

李侯重有此節度，

人道我卿絕世無！

既稱絕世無，

天子何不喚取守東都？



                    

    贈花卿



錦城絲管日紛紛，

半入江風半入雲。

此曲只應天上有，

人間能得幾回聞？

                



    病柏



有柏生崇岡，

童童狀車蓋。

偃蹇龍虎姿，

主當風雲會。

神明依正直，

故老多再拜。

豈知千年根，

中路顏色壞。

出非不得地，

蟠據亦高大。

歲寒忽無憑，

日夜柯葉改，

丹鳳領九雛，

哀鳴翔其外。

鴟梟志意滿，

養子穿穴內。

客從何鄉來？

佇立久吁怪。

靜求元精理，

浩蕩難倚賴。

        



    病橘



群橘少生意，

雖多亦奚為？

惜哉結實小，

酸澀如棠梨。

剖之盡蠹蟲（一作蝕），

采掇爽所宜。

紛然不適口，

豈只存其皮。

蕭蕭半死葉，

未忍別故枝。

玄冬霜雪積，

況乃回風吹。

嘗聞蓬萊殿，

羅列瀟湘姿。

此物歲不稔，

玉食失光輝。

寇盜尚憑陵，

當君減膳時。

汝病是天意，

吾恐罪有司。

憶昔南海使，

奔騰獻荔枝。

百馬死山谷，

到今耆舊悲。

        



    枯棕



蜀門多棕櫚，

高者十八九。

其皮割剝甚，

雖眾亦易朽。

徒布如雲葉，

青黃歲寒後。

交橫集斧斤，

凋喪先蒲柳。

傷時苦軍乏，

一物官盡取。

嗟爾江漢人，

生成復何有！

有同枯棕木，

使我沈歎久。

死者即已休，

生者何自守？

啾啾黃啄雀，

側見寒蓬走。

念爾形影干，

摧殘沒藜莠。

        



    枯楠



〔木便〕楠枯崢嶸，

鄉黨皆莫記。

不知幾百歲，

慘慘無生意。

上枝摩蒼天，

下根蟠厚地。

巨圍雷霆折，

萬孔蟲蟻萃。

〔水東〕雨落流膠。

沖風奪嘉（一作佳）氣。

白鵠遂不來，

天雞為愁思。

猶含棟樑具，

無復霄漢志！

良工古昔少，

識者出涕淚。

種榆水中央，

成長何容易？

截承金露盤，

裊裊不自畏。

            



    所思

    （原註：得台州鄭司戶虔消息）



鄭老身仍竄，

台州信始傳。

為農山澗曲，

臥病海雲邊。

世已疏儒素，

人猶乞酒錢。

徒勞望牛鬥，

無計〔屬斤〕龍泉。

        



    不見

    （原註：近無李白消息）



不見李生久，

佯狂真可哀！

世人皆欲殺，

吾意獨憐才。

敏捷詩千首，

飄零酒一杯。

匡山讀書處，

頭白好歸來。

      



    草堂即事



荒村建子月，

獨樹老夫家。

雪（一作霧）裡江船渡，

風前竹徑斜。

寒魚依密藻，

宿鷺起圓沙。

蜀酒禁愁得，

無錢何處賒？

            



    野望



西山白雪三城戍，

南浦清江萬里橋。

海內風塵諸弟隔，

天涯涕淚一身遙。

惟將遲暮供多病，

未有涓埃答聖朝。

跨馬出郊時極目，

不堪人事日蕭條！

                



    徐九少尹見過



晚景孤村僻，

行軍數騎來。

交新徒有喜，

禮厚愧無才。

賞靜憐雲竹，

忘歸步月台。

何當看花蕊，

欲發照江梅？



        

    范二員外邈吳十侍御郁特枉駕，闕展待，聊寄此作



暫往比鄰去，

空聞二妙歸。

幽棲誠簡略，

衰白已光輝。

野外貧家遠，

村中好客稀。

論文或不愧，

肯重款柴扉。

        



    王十七侍御掄許攜酒至草堂，奉寄此詩，便請邀高

    三十五使君同到



老夫臥穩朝慵起，

白屋寒多暖始開。

江鸛巧當幽徑沿，

鄰雞還過短牆來。

繡衣屢許攜家醞，

皂蓋能忘折野梅？

戲假霜威促山簡，

須成一醉習池回。

        



    王竟攜酒，高亦同過，共用寒字



臥疾荒郊遠，

通行小徑難。

故人能領客，

攜酒重相看。

自愧無鮭（一作蝦）菜，

空煩卸馬鞍。

移樽勸山簡，

頭白恐風寒。

（原註：高每云：汝年幾小，且不必小於我。故此句戲之）

        



    陪李七司馬皂江上觀造竹橋，即日成，往來之人免冬寒

    入水，聊題斷作，簡李公



伐竹為橋結構同，

褰裳不涉往來通。

天寒白鶴歸華表，

日落青龍見水中。

顧我老非題柱客，

知君才是濟川功。

合觀（一作歡）卻笑千年事，

驅石何時到海東？





    觀作橋成，月夜舟中有述，還呈李司馬



把燭橋成夜，

回舟客坐時。

天高雲去盡，

江迥月來遲。

衰謝多扶病，

招邀屢有期。

異方乘此興，

樂罷不無悲？

        



    李司馬橋成，高使君自成都回



向來江上手紛紛，

三日成功事出群。

已傳童子騎青竹，

總擬橋東待使君。

                



    入奏行贈西山檢察使竇侍御



竇侍御，

驥之子，

鳳之雛。

年末三十忠義俱，

骨鯁絕代無！

炯如一段清冰出萬壑，

置在迎風露寒之玉壺。

蔗漿歸廚金碗凍，

洗滌煩熱足以寧君軀。

政用疏通合典則，

戚聯豪貴耽文儒。

兵革未息人未蘇，

天子亦念西南隅。

吐蕃憑陵氣頗粗，

竇氏檢察應時須。

運糧繩橋壯士喜，

斬木火井窮猿呼。

八州刺史思一戰，

三城守邊皆可圖。

此行入奏計未小，

密奉賢旨恩宜殊。

繡衣春當霄漢立，

彩服日向庭闈趨。

省郎京尹必俯拾，

江花未落還成都，

肯訪浣花老翁無？

為君酤酒滿眼酤，

與奴白飯馬青芻。





    廣州段功曹到，得楊五長史書，功曹卻歸，聊寄此詩



衛青開幕府，

楊僕將樓船。

漢節梅花外，

春城海水邊。

銅梁書遠及，

珠浦使將旋。

貧病他鄉老，

煩君萬里傳。

        



    得廣州張判官叔卿書，使還以詩代意



鄉關胡騎滿，

宇宙蜀城偏。

忽得炎州信，

遙從月峽傳。

雲深驃騎幕，

夜隔孝廉船。

卻寄雙愁眼，

相思淚點懸。

        



    送段功曹歸廣州



南海春天外，

功曹幾月程。

峽雲籠樹小，

湖日蕩（一作落）船明。

交趾丹砂重，

韶州白葛輕。

幸君因旅客，

時寄錦官城。

            



    魏十四侍御就敝廬相別



有客騎驄馬，

江邊問草堂。

遠尋留藥價，

惜別倒文場。

入幕旌旗動，

歸軒錦繡香。

時應念衰疾，

書疏及滄浪。

    



    贈別何邕



生死論交地，

何由見一人？

悲君隨燕雀，

薄宦走風塵！

綿谷元通漢，

沱江不向秦。

五陵花滿眼，

傳語故鄉春。

        



    贈別鄭鍊赴襄陽



戎馬交馳際，

柴門老病身。

把君詩過日，

念此別驚神。

地闊峨眉晚，

天高峴首春。

為於耆舊內，

試覓姓龐人。

        



    重贈鄭鍊絕句



鄭子將行罷使臣，

囊無一物獻尊親。

江山路遠羈離日，

裘馬誰為感激人？



　　即事



百寶裝腰帶

真珠絡臂冓

笑時花近眼

舞罷錦纏頭





　　因崔五侍御寄高彭州一絕



百年已過半

秋至轉饑寒

為問彭州牧

何時救急難





　　絕句



江邊踏青罷

回首見旌旗

風起春城暮

高樓鼓角悲





　　王錄事許修草堂資不到聊小詰



為嗔王錄事

不寄草堂資

昨屬愁春雨

能忘欲漏時





　　絕句二首



遲日江山麗

春風花草香

泥融飛燕子

沙暖睡鴛鴦



江碧鳥逾白

山青花欲燃

今春看又過

何日是歸年





　　絕句六首



日出籬東水

雲生捨北泥

竹高鳴翡翠

沙僻舞〔昆鳥〕雞



藹藹花蕊亂

飛飛蜂蝶多

幽棲身懶動

客至欲如何



鑿井交棕葉

開渠斷竹根

扁舟輕裊纜

小徑曲通村



急雨捎溪足

斜暉轉樹腰

隔巢黃鳥並

翻藻白魚跳



舍下筍穿牆

庭中籐刺簷

地晴絲冉冉

江白草纖纖



江動月移石

溪虛雲傍花

烏棲知故道

帆過宿誰家





　　絕句三首



聞道巴山裡

春船正好行

都將百年興

一望九江城



水檻溫江口

草堂石筍西

移船先主廟

洗藥浣花溪



謾道春來好

狂風太放顛

吹花隨水去

翻卻釣魚船





　　答鄭十七郎一絕



雨後過畦潤

花殘步屐遲

把文驚小陸

好客見當時





　　武侯廟



遺廟丹青古

空山草木長

猶聞辭後主

不復臥南陽





　　八陣圖



功蓋三分國

名成八陣圖

江流石不轉

遺恨失吞吳





　　復愁十二首



人煙生處僻

虎跡歸新蹄

野鶻翻窺草

村船逆上溪



釣艇收緡盡

昏鴉接翅稀

月生初學扇

雲細不成衣



萬國尚戎馬

故園今若何

昔歸相識少

早已戰場多



身覺省郎在

家須農事歸

年深荒草徑

老恐失柴扉



金絲鏤箭簇

皂尾掣旗竿

一自風塵起

猶嗟行路難



胡虜何曾盛

干戈不肯休

閭閻聽小子

談笑覓封侯



貞觀銅牙弩

開元錦獸張

花門小箭好

此物棄沙場



今日翔麟馬

先宜駕鼓車

無勞問河北

諸將角榮華



任轉江淮粟

休添苑囿兵

由來貔虎士

不滿鳳凰城



江上亦秋色

火雲終不移

巫山猶錦樹

南國且黃鸝



每恨陶彭澤

無錢對菊花

如今九日至

自覺酒須賒



病減詩仍拙

吟多意有餘

莫看江總老

猶被賞時魚





　　規雁



東來萬里客

亂定幾年歸

腸斷江城雁

高高正北飛


