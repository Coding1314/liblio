家庭百宝箱系列软件主页
梅磵诗话 卷下
（元.韦居安）

进入：梅磵诗话卷上 卷中 卷下(当前页：03[终]）

　　曾苍山作《苏云卿歌》，序云：“云卿为张魏公友。魏公相，云卿隐豫章东湖，粥蔬自给。公托帅漕聘之，微服乃得见。诘朝再至，则闭关矣。启之，惟金与书在，并不启封。”歌云：“东湖湖面波漫瀰，东湖岸上春土肥。先生锄云明月晓，种成缬今成畦。把茅萧萧环四壁，此身不愿人间识。乾清坤夷那复知，寸心杳渺黄尘隔。故人子房今九云，友情不断江湖滨。江西使者却驺骑，故作敲门问字人。黄金百镒笺一幅，多谢春风到茅屋。君为使者吾邦民，见君容我更樵服。故人与我情重哉，君且归矣明当来。明朝启扉人不见，黄金乐动书不开。使者持书三太息，封书径上黄扉侧。翩翩鹤驭云冥冥，空来湖上看行迹。向来桐江严子陵，曾得故人双眼青。茫鞋却踏京华路，太史惊夸说客星。先生得书掉头去，并此湖光不回顾。梦夫孀妇截髻鬟，亦有老大闺中女。”苍山此歌，假说有发越。余尝观张世南《宦游纪闻》载宋自适纪苏翁本末甚详，宋后得翁遗址，面挹湖山，仍筑小庵，以寄仰高之思。章泉先生为名之曰灌园庵。

　　习隐印尚书应雷，字德豫，通州人。繇上庠舍选登辛丑第，屡持麾节及沿江副阃，所至政如神明。景定间，寓居吴之常熟，凡八年，无意禄仕，累召不起。咸淳乙巳，淮阃乏人，权臣力挽其出。印畏祸，勉从之，非其志也。赋诗云：“习隐今番习不成，此行非为利和名。甲兵洗净报天子，归对青山乐太平。”在镇五年，军民畏而爱之。癸酉冬，有星陨于谯楼，未几以疾终。甲兵洗净，竟不克酬，惜夫！

　　竹逸赵与讠介立道，婺之兰鸡人。幼岁颖悟，常随侍其兄为吴兴户曹。一日，有人馈户曹以铜镜，戏命立道赋诗，即口占云：“水晶宫中，谁磨青铜。青铜鉴形，神游水晶。天上一轮月，胡为在人间？莫是人间世，别有一广寒。”语意不类少作。后登乙未第，改秩而卒。

　　三山林泳太渊，竹溪之子，能诗，尤长于四六。题岳王一联云：“忠无身报主，冤有骨封王。”极为诸公称奖。又《戏代竹夫人谢表》，其中警联有云：“丙枕恩洽，则任股肱；甲帐侍宸，则置左右。长生殿无人之夜，睡曾见于海棠；摩诃池避暑之时，曲亦闻于花蕊。衮衮滥登于尚寝，空空且退于幽闺。”亦尝以文为戏者。

　　千峰陈宗礼立之，开庆己未岁，持广东宪节，行部过舜庙，有诗云：“存古尚瞻虞衮冕，抚时几换禹山河。海滨乐可忘天下，解写灵明有老轲。”《道间即事》有“山咱每为蛮烟累，人物多由谪籍香”之句。时台臣虞必摘其语，见之弹文，谓有讥讪意。然皆警句也。

　　后村《南岳稿观元祐党籍碑》诗云：“岭外痒魂多不返，冢中枯骨亦加刑。更无人敢扶公议，直待天为见彗星。早日大程知反覆，暮年小范要调停。书生几点残碑泪，一吊诸贤地下灵。”后改第三第四句云：“稍宽末后因奎宿，暂仆中间为彗星。”按《夷坚戊志》云：“崇宁大观间，蔡京当国，设元祐党禁，苏文忠文辞字画，存者悉毁之。王诏以重刻《醉翁亭记》至于削籍。由是人莫敢读苏文。政和中，忽稍弛其禁，且阴访求墨迹，皆以为巨珰梁师成出妾之子，故主张是，实不然也。时方建上清宝箓宫，斋醮之仪备极恭敬，徽宗每躬造焉。一夕，命道士拜章，伏地逾数刻乃起。扣其故，对曰：‘适至帝所，值奎星奏事，良久方毕，臣始能达章。’上问：‘奎宿何人？所奏何事？’曰：‘所奏不可得闻，然此星宿者，故端明殿学士苏轼也。’上为之改容，遂一变前事。时婺守陈子象之父为温州掾曹，传其说如此。”后村第三句“稍宽末后因奎宿”，谓政和中一变前事也。又按宋国史编年，崇宁五年春正月，彗出西方，其长竟天。上求直言，大赦。刘逵为中书侍郎，劝上碎元祐党碑，宽上书系籍人禁。夜半，遣黄门毁石刻。后村第四句“暂仆中间为彗星”，谓崇宁中因星变毁党碑也。此一联用事亭当，“奎宿”对“彗星”尤的，乃知作诗不厌改也。?

　　靖康间，金人犯阙，阳武蒋令兴祖死之。其女为贼虏去，题字于雄州骚中，叙其本末，仍作《减字木兰花》词云：“朝云横度，辘辘车声如水去。白草黄沙，月照孤村三两家。天天去也，万结愁肠无昼夜。渐近燕山，回首乡关归路难。”蒋令，浙西人。其女方笄，美颜色，能诗词，乡人皆能道之。此词汤岩起《沧海遗珠》所载。近丁丑岁，有过军挟一妇人经从长兴和平酒库前，题一词云：“我生不辰，逢此百罹，况乎乱离。奈恶因缘到，不夫不主，被擒捉去，为妾为妻。父母公姑，弟兄姨妹，流攻不知东与西。心中事，把家书写下，分付伊谁？越人北向燕支，回首望雁峰天一涯。奈翠鬟云软，笠兒怎戴，柳腰春细，马迅难骑。缺月疏桐，淡烟衰草，对此如何不泪垂！君知否？我生于何处，死亦魂归。”词名《沁园春》。后书雁峰刘氏题。语意慷惋，见者为之伤心，可与蒋氏词并传。

　　昔有为河北三鸦镇官者，宦况萧条，仅有薄藕可买，乃作诗曰：“二年憔悴在三鸦，无米无钱怎养家？每日两餐都是藕，看看口里出莲花。”又有监吴中市征者，因羊价绝高，作诗曰：“平江九伯一斤羊，俸薄如何敢买尝。只把鱼虾供两膳，肚皮今作小池塘。”闻者捧腹。余尝过括之冯岭，见旅舍壁间一绝，亦效前体为之。诗云：“东瓯倦客又西征，路入芝田已绝腥。每日三厨都是笋，看看满腹万竿青。”亦可一笑。

　　池阳华岳字子西，号翠微，豪放不羁，诗文皆有气骨。嘉泰开禧间，肄业右庠，上书攻韩侂胄得罪，羁管建安。集中有《献韩》诗：“君家勋业在盘盂，莫把头颅问属镂。音闾汉地不埋王莽骨，唐天难庇禄山躯。不随召奭始求老，便学孔明终托孤。十庙英灵俨如昨，谩于宗社作穿窬。”当权臣势焰薰灼之日，皆奋不顾身，投诗抵刺，又上书攻之，气节殊可嘉尚。丁卯诛韩之后，复籍于学。嘉定初，中右科第二人，授殿前司官属，复以谋史相弥远被诛。

　　雪蓬姚镛希声，越上人。嘉定丁丑登进士第。余绍定己丑侍亲司警吉之太和时，雪蓬为元幕，尝识之端平。初守章贡，因风闻得罪谪衡山。有吟稿行于世，集中警句颇多，姑摘其一二于此。《题衡岳》云：“万山环拱祝融尊，紫盖前驱若骏奔。火德中天扶日月，炎方一柱镇乾坤。久无执贽求侯牧，空有穹碑立庙门。北望中原青一发，凄其四岳正尘昏。”《离衡》云：“天恩下释湘累客，心事悠悠月满船。种药已收思病日，著书不就负残年。杂花怪石分人去，老竹荒亭入画传。归梦鉴湖三百里，白鸥相候亦换然。”《法华寺》云：“入门松径幽，树杪见钟楼。客至犬迎吠，香消僧出游。水花凝晚照，风叶引凉秋。欲作居山计，吾盟在白鸥。”

　　曾苍山《海棠》诗云：“空谷嫣然笑靥开，春风元自蜀山来。少陵忘汝浑闲事，更有《离骚》忘却梅。”或谓杜少陵不说海棠，避母名也，故郑谷诗云：“浣花溪上添惆怅，子美无情为发扬。”《离骚》经中不曾说梅，事意相近。而苍山此诗，抑扬假说有意味。

　　梅格高韵胜，诗人见之吟咏多矣。自和靖“香影”一联为古今绝唱，诗家多推尊之。其后东坡次少游“槁”字韵及谪罗浮时赋古诗三篇，运意琢句，造微入妙，极其形容之工，真可企微孤山。以此见骚人咏物，愈出而愈奇也。

　　南渡后，硃文公追和坡韵，世多诵之。近世陆放翁《雪后寻梅》诗云：“幽香淡淡影疏疏，雪虐风饕亦自如。自是花中巢许辈，人间富贵不关渠。”意高语爽，真不苟作。魏鹤山《雪后观梅》诗云：“远钟入枕递新晴，衾铁稜稜睡不成。起傍梅花读《周易》，一窗明月四檐声。”后两句寄兴高远，人所传诵。后村又有《百花绝句》，和者二十余家，信乎风月之无尽藏也。

　　植物中惟竹挺高节，抱贞心，故君了比德于竹焉，古今赋咏者不一。半山老人一联云：“论证怜老节生来瘦，自许高才老更刚。”自负甚高。李师直一联云：“未出土时先有节，便侵云去也无心。”语亦奇的。李叔与一绝云：“一种春风到町哇，物情春亦不能齐。过篱新{旬}贪成竹，不管同根未脱泥。”殊有言外之意。

　　乡人钱牧叔谦别墅在西门外，地名张钓鱼湾，即唐人元真子张志和钓游处。水亭三间，扁曰“鱼湾风月”，诸公多有赋咏。余亦有一词，寄声《摸鱼兒》，谩录于此。词云：“绕苕城水平坡渺，双明遥睇无际。就中惟有鱼湾好，占得西关佳致。杨柳外，羡泛宅浮家，当日元真子。溪山信美，叹陈迹犹存，前贤已往，论证会景中意？萧闲甚高筑屋三间近水，汀州香泛兰芷。清风明月知多少，肯滞软红尘里。垂钓饵，这春水生时賸有桃花鳜，烦襟净洗。待办取轻蓑，来分半席，相对弄清泚。”

　　宋嘉平宝绍间，叛将李全驻兵淮东之山阳，骄悍难制，戕许国，逐姚翀，杀命士荀梦玉杜来，士大夫视山阳，不啻如蛇乡虎落。时莆人林兴宗景复授法曹以往，时论壮之。安晚郑公在琐闼饯行，有诗云：“淮海辕门立奇士，要看左袒为刘时。”盖勉其尽节也。景复到任后，改淮安令。辛卯春，全破通泰，犯扬州，为王师掩击，殪城下。其妻杨姑姑惧朝廷必讨，遂扫众尽俘执南官北去。景复羁囚山东凡十年，挺节无所污，安晚饯诗可无负矣。信庵赵公遣闲物色，捐金资得之以反，县国印与告身俱存。赵公春天乞旌擢以劝尽节者，朝廷录用，官至曲江守。景复北地诗有“最是北来少许料，地寒难得见梅花”，又有“形容变尽头如雪，不改当时一寸心”之句，江湖间多称之。

　　嘉熙间，两淮俶扰不靖，淮民多死于兵。有自浮光过淮安，道中书所见诗云：“浮光迤逦过淮安，举目凄然不忍观。数亩地埋千百冢，一家人哭两三般。犬衔胫脡筋犹软，鸦啄骷髅血未干。寄与满朝硃紫道，铁人见此也心酸。”味此诗，有以见兵连祸结，当时之民不得以全其生者，可哀也。

　　莆田李瓘君瑞，号天隐，咸淳戊辰繇上庠舍选登第。即挂冠不仕，申尚书省，乞以合得官回赠其亲，遂赋诗而归。诗云：“古云学古斯入官，我见学易而官难。平生透破梦觉关，本来面目只儒酸。吾亲不侍若为欢，不如归去卧林间。殿前三策沥忠肝，多谢皇恩天地宽。戏衫卸下白衣还，扁舟飞过子陵滩。前修亦有逋与抟，圣世与之俱空闲。何物种放太厚颜，山鬼移文伐其奸。此行无复出闽山，休阴息影谷之盘。今朝酾酒酹雩坛，便向钱塘门挂冠。”按国史，绍兴初，策士临邛李侨以禄不及养，愿以官回赠。淳熙初，策士昌元王昂既赐第，调潼川户曹，自言不愿仕，上嘉之，特改承务郎致仕。嘉定间，眉人史公亮史天应援故事有请，上并从之。宋朝三百年间，新进士即日挂冠者，惟李侨王昂史公亮史天应李雚五人而已。余与君瑞为同年生，故喜而书之。

　　遗山元裕之乐府《摸鱼兒》注云：“乙丑岁，赴试并州，道逢捕雁者获一雁，杀之矣，其脱网者悲鸣不能去，竟自投于此而死。予因买得之，葬之汾水之上，累石为识，号曰雁丘。同行者多为赋诗，予亦有《雁丘词》，旧所作无宫商，今改定。”词云：“恨人间情是何物？直教生死相许。天南地北双飞客，老翅几回寒暑。欢乐趣，离别苦，是中更有痴兒女。君应有语，渺万里层云，千山暮景，只影为谁去？横汾路，寂寞当年箫鼓，荒烟依旧平楚。《招魂》楚些何嗟及，《山鬼》自题风雨。天也妒，未信与莺兒燕子俱黄土。千秋万古，为留待骚人，狂歌痛饮，来访雁丘处。”时李仁卿同赋词云：“雁双双止飞汾水，回头生死殊路。天长地久相思债，何似眼前俱去。摧劲羽，倘万一幽冥，却有重逢处。诗翁感遇，把江北江南，风嘹月唳，并付一丘土。仍为汝，小草幽兰丽句，声声字字酸楚。拍江秋影今何在？□□欲迷隄树。霜魂苦，算犹胜王嫱青冢真娘墓。凭论证说与，对鸟道长空。，龙艘古渡，马耳泪如雨。”裕之仁卿皆中原人，详味二词云亦有优劣，识者必能辨之。词名《摸鱼兒》。

　　历阳李士达，肄业郡庠，斋舍与尊经阁相近，每夕梦一青衣童吟诗登梯而上，仿佛仅记四句云：“带白双双鹭，拖青点点鸦。晚风吹不去，留与伴芦花。”嘉定丙子乡举省诗，出“凉叶照沙屿”诗，思颈联结句未就，忽忆旧梦，以所记四句足成之，有司称赏，以为神语，遂领荐。次年登科。余壬申岁被漕檄摄教此邦，士友备言之。兹事与唐人钱起《汀灵鼓瑟》诗颇相类。

　　乡人曹龟年，乾淳间老儒，以特科入仕，终于县主簿。有能诗声，吟稿甚富，余幼岁尝见之，仅记其《咏墨梅枕屏》绝句，结云：“莫道有香描不得，夜来梦蝶尚徘徊。”极切题。

　　乡人周师成，字宗圣，号雉山，妙年擢第，博学工诗文，一时名宿如卢申之赵紫芝刘潜夫诸公，皆与之游。有《家藏集》，《江湖吟稿》中仅刊十数首。尝作《鸡冠花》诗云：“爪距深藏独露冠，紫茸簇出弄轻寒。五更月下朦胧看，只欠一声惊夜阑。”得咏物体。秋暮即事一联云：“黄芦花白月无赖，乌桕叶红秋可怜。”《残菊》诗云：“花缩添新紫，香销减旧黄。”脍炙人口。

　　乡人张沄声父，号五涧，少从沈晦岩先生学，以《周礼》拔乡解，壬子绍熙三年发解。诗律高古，尝咏苔梅诗云：“老龙全身著艾蒳，不耐久蛰潜拏空。爪头拨动阳春信，香在霜痕雪点中。”又《题黄碧酒肆》诗云：“东风吹雨水平沙，下却篮舆访酒家。行役不知春早暮，墙头红杏欲飞花。”二绝皆警策。

　　雪坡姚寅居吾乡之东林，派出关西，名将之后，以诗游于诸公间。岷隐□尚书分教湖学，时正盛暑，姚投诗云：“重席先生闲世才，相逢青眼必须开。手遮红日汗如雨，不是雪中乘兴来。”岷隐颇异待之。

　　永嘉张庭芝，号山民。宝祐间，游学于苕，尝携吟稿来访，其《咏影》一篇云：“虚幻已堪笑，一身同去留。自从生便有，直到死方休。出户相随月，临溪不逐流。蒲团趺坐处，回顾失踪由。”颇有意味。他作亦多可采，俛仰二纪，余不能悉记矣。

　　双溪冯熙之《送别刘篁栗》诗云：“来似孤云出岫闲，去如高月耿难攀。若为化作修修竹，长伴先生篁栗山。”语意不减唐人。

　　早行诗，前辈多佳作。近世如杨秀诗：“雾外江山持不真，只凭鸡犬认前村。渡头蒲板霜如雪，印我青鞋第一痕。”宋清隐诗云：“西郊云起白漫漫，近树遥峰欲辨难。山下几多迷路者，人间方梦大槐安。”刘应时诗云：“登舆睡思尚昏昏，斗柄衔山月在门。鸡犬未鸣潮半落，草虫声在豆花村。”三诗意皆高远。

　　方回字万里，号虚谷，新安人。景定壬戌别头登第。吟稿中有“何许中原惟雁见，不多吾辈只鸥知”之句，寄兴甚远。又舟行苕霅间，嘉其景胜，赋诗云：“人生不作湖州守，亦合移居住霅滨。”后德祐改元，为吴兴倅贰，虽少酬所愿，亦应不作守之谶。

　　淳祐壬寅，通州受围急，守将杜霆弃城遁，火三日不绝。时淮安肇老住常熟县福山一刹，与通州驿岸，目击此变，作诗云：“见说通州破，伤心不忍言。隔江三日火，故里几人存。哭透青霄裂，冤吞白昼昏。时逢过来者，愁是梦中魂。”肇老，通州人也。

　　亡金正大四年戊子十月，汴京遇仙楼酒家杨广道赵君瑞，皆山后人也。其乡僧李菩萨者，人以为狂，常就二人借宿。每夜酒客散，乃从外来，卧具有闲剩，则就之，不然，赤地亦寝。一日，天寒甚远杨生怜其羁穷，饮以酒数杯，僧若愧无以报主人者。晨起持酒碗出，同宿者闻噀酒声，少焉僧来说云：“增明亭前，牡丹花开矣。公等速起往看之。”人熟知其狂，不信也。已而视庭中，果有两花开。自此僧去不复至。京师人闻之，观者填咽，醉客相枕藉，酒垆为之一空，获利不赀，盖僧以是报杨也。“元裕之赋《满庭芳》词云：”天上殷韩，解羁官府，烂游舞榭歌楼。开元酿酒，来看帝王州常见牡丹开候，独占断、穀雨风流。仙家好，霜天桥叶，秾艳破春柔。狂僧，谁借手，一杯唤起，绿怨红愁。天香国艳，梅菊替人羞。尽揭纱笼护日，容光动玉斝夐舟。都人士，年年十月，常记遇仙游。“余考其时，亡金末帝完颜守绪即位于甲申岁，乙酉改元，正大四年戊子，则宋绍定元年也。此僧能开花于顷刻之间，真可与殷七七韩湘同日语矣。

　　谢安石与王坦之见郄超，久而不出，坦之欲去，安石云：“岂不能为性命忍须臾耶？”以超乃桓温腹心故也。东坡为凤翔府佥判，谒太守陈希亮公弼，久不得见，有《客位假寐》诗云：“谒入不得去，兀坐如枯株。岂惟主忘客，今我亦忘吾。同僚不解事，慢色见髯须。虽无性命忧，且复忍须臾。”末句用谢公语。余观张世南《宦游纪闻》：“余俦字季伦，章泉赵昌父雅爱之，作书使访韩仲止。及门，候渴甚久，将命者出，扣所从来，久犹未出。余俦题诗壁间云：‘谒入久不出，兀坐如枯荄。苍头前致词，问我因何来。士节久凋丧，人情易嫌猜。本无性命忧，不去安待哉？’已而拂袖去。仲止见诗，遗人追之，余俦竟不返。“二诗起结事意同，余俦实效彼体。

　　余次子名奇，字学易，号若溪，出继长兴母舅沈氏。后习举，未弱冠，中甲子科举嗣榜。庚午秋初，不幸以疾亡，年仅二十有五。颇好吟，尤于五言唐律用工。如”拨灰煨芋子，带泾爇松枝”，“林缺添松补，篱疏倩菊遮”，“败璧蜗黏篆，空阶蚓结楼”，“窗破入云气，林疏漏月痕”，“野黑鸡声颤，林深磷火明”，“病多谙药性，吟苦识诗情”，“黄犊拖犁倦，青帘说酒清”，“山风嘘冷信，檐溜管离情”，皆律切有味。又题倪文昌玉湖书院古风一篇，人颇称之。诗云：“齐斋老子今安在？一去人间余廿载。白衣苍狗几千回，惟有溪山长不改。吴兴胜概夸玉湖，鹅溪一幅元晖图。天光上下渺无极，寒玉倒浸清冰壶。晴波万顷莹如洗，一卷石向波心起。先生具眼此结庐，收拾溪山入诗里。渔人艇子时往还，笭箵掷下前溪湾。一声欸乃水天碧，回头却羡沙鸟闲。楼高望极情思远，前揖衡山后苍弁。陌头杨柳几春风，当年曾识齐斋面。我今怀古心悠悠，古人不见今人愁。夕阳收尽螟烟浮，扁舟载月归来休。”此诗扁揭于书院东偏之水晶境界，兵火后不存。

　　余丙子岁司纠三衢，二月十一日，宋太后诏谕诸郡归附，郡将而下，奉诏依应，吏民安堵如故。至四月二十三日，忽西安县管下诸郡草寇攻城甚急，守将孟茂以众寡不敌而遁。余挈累往城北菱角塘孔宰家避难。午后城破，沈倅应龙被伤，西安令赵若钅队遇害。是晚纵火。次日贼沿门剽掠，余孀女暨本兵级徐春妻俱被执。越一日，遂与次子及外孙冒险出城逃避，几死者数矣。贼退，徐春知其妻掠在近城茜塘民家，以银赎归，知吾女已死，云是晚贼欲乱之，吾女极口诟骂曰：“尔辈贼也，我是见任官女，何得无礼！”遂毙于毒手。寓翁留忠斋闻之，亦高其节。后捕得行凶者，郡守董瓚置之极典，一郡称快。余尝有诗悼之曰：“视死如归不受污，今无彤管为伊书。仓皇父子终天诀，菱角塘边孔氏居。”每一思之，涕泗交下。

　　括苍冯公岭延袤数十里，其高插天。山之颠有半山庵，乃往来驻足之地，壁间留题甚多。东亩曹西士豳布衣时经过，题两绝于壁云：“平芜十里绿迢迢，水宿山行好耐劳。最是愁人最奇崛，冯公之巘浙江涛。”“村南村北梧桐树，山后山前白菜花。莫向杜鹃啼处宿，楚乡寒食客思家。”后□□出籓入从，仕路通显，庵僧模字锓板，揭之楣间。

　　灵隐寺前冷泉亭在飞来峰下，景趣幽绝，古今留题不一，东坡《呈唐林夫》一篇，固已度越众作。近丹岩林稹一绝云：“一泓清可沁诗脾，冷暖年来只自知。流出西湖载歌舞，回头不似在山时。”颇为人所称诵。续有临川陈藏一题于后云：“岩里空寒玉有声，亭前渊静镜生明。从他流入香尘去，不碍源头彻底清。”亦有意味。

　　天台刘澜，字养源，号江村，以诗游江湖，后村西涧二公尝跋其吟稿。集中有《桐江晓泊》诗云：“风萧萧，水瑟瑟，淡烟空涝冠朝日。滩头枯木如画出，鸲鹆飞来添一笔。”又《登昭亭》一联云：“东风半绿官圩草，西日遥红别岸山。”皆警策可喜。

　　前史谓祢衡附孔融，慢曹操，操以其才名不欲杀，送刘表。后复慢表，表不能容，以江夏太守黄祖性急，送衡与之。为祖所杀。《后村诗话》云：“顷见余子寿云：谢希孟为某总饷所恶，假手留钥张定叟劾去之。谢希孟作诗云：‘上有皇天下后土，此身不患无归所。凭谁说与清河公，何苦为人作黄祖？’”后村谓祖为曹刘驱使，已可笑，又有一种人为祖驱使，益可笑也。近时鄱阳赵嘉宾子充，余同年进士也。初筮为淮西某县簿领，因事忤江东赵漕，漕亦嗾江阃黄万石劾之。是万石又为人作黄祖矣。
进入：梅磵诗话卷上 卷中 卷下(当前页：03[终]）

家庭百宝箱系列软件 秦堤居士精心编制 版权所有 侵权必究