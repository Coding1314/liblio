梅磵诗话 卷中
（元.韦居安）

　　绍兴末，曾茶山卜居于越，，得禹迹寺东偏空舍十许间居之，手种竹盈庭，日读书赋诗其中。公平生清约，不营尺寸之产，所至寓僧舍，萧然不蔽风雨。公诗有曰：“手自栽培千个竹，身常枕藉一床书。”盖寓居时所赋也。公年虽高，吟咏犹不辍。莆田赵仲白读公诗集，有诗云：“茶山八十二癯仙，千首新诗手自编。吟到瘴烟因避寇，贵登从橐只栖禅。新于月出初三夜，淡比汤煎第一泉。咄咄逼人门弟子，剑南已见祖灯传。”盖山阴陆务观实从公学诗，陆有《剑南集》行于世，故末及之。

　　陆放翁名游，字务观。“观”字系去声。或云其母梦秦少游至而寤，遂生放翁，因以其字命名，而名为字。《后村诗话》载史相力荐放翁，赐第，其去国自是台评，王景文乃云：“直翁未了平生事，不了山阴陆务观。”放翁见诗，笑云：“我字务观乃去声，如何作平声押了。”近时方蒙仲有《奉题刘后村文稿》数首，内一绝云：“昔闻秦七与黄九，后有幼安与务观。”“观”字亦作平声。相后村见之，亦发一笑。

　　放翁《送仲高兄宫学秩满赴行在》诗云：“兄去游东阁，才堪直北扉。莫忧持橐晚，姑记乞身归。道谊无今古，功名有是非。临分出苦语，不敢计从违。”其兄不悦。后放翁入朝，仲高亦用此诗磅行，只改“兄”作“弟”字。“临分出苦语”之句，见东坡诗。

　　放翁《老学庵笔记》载：“《孙策传》：‘张津尝著绛帕头。’帕头者，巾帻之类，犹今方言幞头也。韩文公云‘以红帕首’，己为失之。东坡云：‘绛帕蒙头读道书。’增一‘蒙’字，其误尤甚。”按《江表传》：“孙策欲斩道士于吉，诸将劝之。策曰：’昔南阳张津为交州刺史，舍前圣典训，废汉家法律，尝蓍绛帕蒙头，鼓琴烧香，读邪俗道书，云以助化，卒为南夷所杀。此甚无益，诸君但未悟耳。’”放翁以东坡增一“蒙”字为误，特未详览《江表传》耳。

　　赵元镇丞相《雨夜不寐》诗云：“西风吹雨夜潇潇，冷烬残香共寂寥。要作秋江篷底睡，正宜窗外有芭蕉。”欧阳寓庵诗云：“篷窗卧听潇潇雨，却似蕉窗夜半声。”一蕉窗如在舟中，一舟中如在蕉窗，诗家意思无尽藏，特因所感而发耳。

　　芜湖梦日亭即王敦梦日环其城，晋明帝微服往观之地也。余四十年前，尝于亲友处见一碑刻本诗云：“楼船犀甲下荆州，蜂目将军住碧油。虎帐觉来惊日堕，龙媒嘶去逐星流。奸萌问鼎终何在，计落遗鞭始可羞。幽草乱花荒故垒，无人能作晋春秋。”诗律高古，惟忘其名氏云。

　　昔有题虎丘真娘墓诗云：“虎丘山下冢累累，举目松楸尽可悲。何事世人偏重色，真娘墓上独留诗。”吕成公《登八咏楼有感》云：“仲舒旧事无人记，家令风流一世倾。天下何曾识真吏，古来几许尚虚名。”吕自注云：“王仲舒守婺，有异政。”萧冰崖《琵琶亭》诗云：“鲁男子事无人记，此地琵琶更结亭。独倚阑干成一笑，晚风低雁著寒汀。”三诗皆有意味。

　　叶石林居吴下，一日出阊门，至小寺中，见壁间有题诗一绝云：”黄叶西陂水漫流，{遽}篨风急滞扁舟。夕阳螟色来千里，人语鸡声共一邱。”意极喜，不书名氏。问寺僧，云：“吴县寇主簿国宝所作，今官满去矣。”归而问之吴下士夫，云：“寇从陈无己学。”盖与余同年榜下，未尝往来。此《石林诗话》所载也。余考之《登科记》，石林乃何昌言榜登科，寇乃元符三年李釜榜下。石林谓与之同年，何耶？

　　永嘉潘柽，字德久，号转庵。水心先生序其诗集，言德久十五六，诗律已就，永嘉言诗，皆本德久。读书评文，得人深处。举进士不中第，用父赏，授右职，为阁门舍人。《题钓台》一联云：“但得诸公依日月，不妨老子卧林丘。”为人传诵。尝从使节出疆，有北征往来所赋《上龟山寺》一首云：“菜花开处认遗基，荒屋残僧未忍离。寺付丙丁应有数，岸分南北最堪悲。金铃塔上如相语，铁佛风前亦敛眉。野匠不知行客意，竞磨浓墨打顽碑。”或未喻“金铃塔上如相语”之句，余按《晋书佛图澄传》，澄能听铃音以知吉凶，往投石勒。及刘曜攻洛阳，勒将杀之，其群下咸谏以为不可。勒以访澄，澄曰：“相轮铃音云：‘秀支替戾冈，仆谷句攵秃当。’此羯语也。‘秀支’军也，‘替戾冈’出也，‘仆谷’刘曜胡位也，‘句攵秃当’捉也，此言军出当捉得曜。”勒遂擒曜。德久用此事，不无深意。

　　王沂公《梅》诗有“雪中未问调羹事，只向百花头上开”之句，识者知其必为宰相状元。梁郑公克家未第时，为潮州揭阳宰馆客，寓县治东斋。斋前有梅一株，忽于九月中盛开，岭外梅蓍花固早于江浙间，然必至冬方有之，邑人殊以为异。时绍兴二十八年也。邑士多赋诗，往往皆谄令君。梁公亦赋一篇云：“老炙枯残九月霜，论证将先暖入东堂？不因造物于人厚，肯放南枝特地香。九鼎燮调端有待，百花羞涩敢言芳。看来冰玉辉相映，好取龙吟播乐章。”语意不凡，与沂公所作颇相类。明年还泉州，中解试首选。又明年廷对魁天下。孝宗朝拜相。

　　沈持要枢，吾乡鄣南人。官至太子詹事。孝宗朝以论事不合，谪筠州，数年后放还田里。持要生日，乡曲亲戚及邑官多有献诗词为寿者，独邑尉潘君方一诗最蒙称奖。诗云：“昔年单骑上筠州，觅得双蛾伴远游。去日但知供夜直，归时犹未识春愁。禅人尚有香囊恨，道士犹怀炭妇羞。铁石心肠长寿药，不风流处却风流。”盖持要贬谪上道时，鬻双鬟以偕往，归日遣之还家，仍处女也。潘尉用此事甚切。

　　宋太祖命诸将征江南，大将曹彬与诸将约，城破之日，誓不妄杀一人，载在史册，可考也。尝观曾景建《金陵百咏乐官山诗序》云：“南唐初下时，诸将置酒，乐人大恸，杀之瘗此山，因得名。”诗云：“城破辕门宴赏频，伶伦执乐泪沾巾。骈头就戮缘家国，愧死南归结绶人。”以山名诗意观之，岂果不妄杀耶？

　　平园周益公在翰苑时，天台徐渊子似道投诗云：“翰林帐下钦羊羔，客子骑驴渡灞桥。莫似灵鰲笑浮蚁，戴山负粟各逍遥。”后渊子仕亦至翰林直院。

　　诗人嘲风咏月，不过以文章自娱戏耳。杨廷秀《檄风伯》诗云：“峭壁呀呀虎擘口，恶滩汹汹雷出吼。溯流更著打头风，如撑铁船上牛斗。风伯劝汝一杯酒，何须恶剧惊诗叟。端能为我霁威否？岸柳掉头荻摇手。”

　　乡人雪巢林宪景思，绍淳间前辈，后居天台。少从侍郎徐敦立度游，立得句法于魏昌世衍，实后工公嫡派也。梁溪尤公延之序其诗，言：“景思喜哦，初不锻炼，而落笔立就，浑然天成，无一语蹈袭。如‘柔橹晚潮上，寒灯深树中’，‘汲水延晚花，推窗数新竹’，‘中夜鹅鹜喧，谁家海船上’，唐人之精于诗者不是过。‘杨公廷秀亦云：“景思之诗似唐人。”尤杨二公少所许可，其论景思诗，如出一口，非溢美也。近世三衢郑景龙编《宋百家诗续选》，谓景思诗高处不止似唐人，且摘出“群花飞尽杨花飞，杨花飞尽无可飞”，“天空霜无影”等句，谓其超出诗人准绳之外，亦非虚语。

　　绍兴辛巳之冬，金主亮倾国入寇，如林之族，充塞淮甸。尉子桥之战，大将王权先遁，统领姚兴独以所部四百骑当虏六十万，自辰至午，凡十载，毙数百人。虏相谓曰：“使更数人如此，吾曹何可当？”权不遣一卒援，部将戴皋亦玩视不救，兴竟没于阵。朝廷悯其忠，厚加恤典，谥以忠毅，立庙淮甸，迄今血食橘园。林宋伟力叟题四绝于庙，其一云：“赤心许国自平时，见敌捐躯更不疑。权忌皋庸皆遁走，同时死难只青狮。”注云：“青狮乃姚马名，每亲饲之，若通其语言。时取斗酒，投大盆中，与马同饮，曰：‘吾与汝同力报国。’竟与马同死。”其二云：“农父犁田出宝刀，铜花浸血冷侵毛。神锋凛凛冲星斗，未许丰城剑气高。”注云：“耕者得姚所用大刀，重六十斤。”其三云：“岁岁蒸尝九月期，西风笳鼓万人悲。山边走马神旗闭，遥望君侯复不来。”注云：“军民每当重九侯生日，集祠下祭酹，往往见飞骑来绕山，谓太尉来降。”其四云：“两日经行旧战场，却来祠下谒堂堂。偷生诸将今何在？万古英灵独耿光。”林诗载于黄柔升所编《六义》。余嘉其忠节，表而出之。

　　嘉熙间，高沙卒荣全据城叛，郡守马公光祖闻变逃匿，仅以身免。有营妓毛惜惜者，全召之佐酒，惜惜怒之曰：“汝本朝廷健兒，何敢反耶？惟有死耳，不能为反贼行酒。”全以刀裂其口，立命脔之，骂至死不绝声。时临川陈藏一在城中，目击其事，作诗有“食禄为臣无国士，捐身骂贼有官奴”之句。三山潘庭坚闻之，谓天壤间有如此奇特事，亦有诗云：“恨无匕首学秦女，向使裹头真杲卿。”见潘公吟稾。余谓自《周南》之诗熄，为女妇者懵不知彤管之为何物，旷二三百年得一人，史氏必谨志之曰烈女，今毛惜惜出于妓籍中，耳目见闻，无非皆淫亵之事，非有则范取以自厉也，一旦叱詈叛卒，至死不绝声，视古烈女无少愧，可不谓之难得乎？一时诗人皆壮此妇之节，见之歌咏，亦以有关于世教故也。

　　陈起宗之，杭州人。鬻书以自给，刊唐宋以来诸家诗，颇详备。亦有《芸居吟稿》板行，芸居其自号也。集中有《夜过西湖》诗一绝云：“鹊巢犹挂三更月，渔板惊回一片鸥。吟得诗成无笔写，蘸他春水画船头。”语意殊不尘腐。

　　曾景建《金陵百咏决囚灯》诗云：“五详三覆始施刑，明灭兰膏岂足凭。可惜当年杀严续，无人为益决囚灯。”序云：“后主听死囚，然佛灯决之。囚家赂左右窃益膏油，辄得不死。”按《五代史南唐世家》载：钟谟素善李德明。谟奉使归，而闻德明由宋齐丘等见杀，欲报其冤，未能发。陈觉，齐丘党也，与景相严续素有隙。觉常奉使周，还言世宗以江南不即听命者，严续之谋，劝景诛续以谢罪。景疑之。谟因请使于周，以验其事。景已割地称臣，乃使谟入朝谢罪，言不割地者非续谋，愿赦之。世宗大惊曰：”续能为谋，是忠其主也。朕岂杀忠臣乎？”谟言觉奸诈，景怒，流觉饶州杀之。宋齐丘坐觉党与，放还青阳赐死。又胡致堂《读史管见》云：“敌国谋臣，我所恶也。盖有设间用计而去之者矣，未闻名扬忠直，谕使勿杀，如世宗于严续者，用心如此，天下有不服者乎？”以是观之，则后主未尝杀续也。景建何所据耶？

　　《百咏》中《蒋帝庙》诗有“阖棺漫说荣枯定，青骨犹当履至尊”之句，人多不解“青骨”二字。偶阅《海录碎事》载后汉末蒋子文尝为秣陵尉，自谓青骨，死当为神。后因显灵，吴主为立祠钟山下，因改山为蒋山。后累封为帝。始知二字本此。

　　叶廷珪，绍兴间尝为兵部郎中｜泉南太守，所编《海录碎事》，河阳傅安道为之序，谓此书乃叶公博极群书，撮其机要广录而储用之，且称其《琴泉轩》诗云：“不是妙音生妙指，只缘流水似流泉。”《无名木》诗云：“人休清樾摩挲认，鸟宿高枝睥睨看。”置于唐人诗中，殆不能辨。同时硃乔年尝喜称之。叶公诗集余未之见，尝鼎一脔可知已。

　　后汉建武中，北海甄宇徽博士。腊日赐羊，人一头，大小肥瘦不等，众议欲杀羊，称分其肉。宇耻之，因先自取其最瘦者。后召问瘦羊博士所在。近世萧小山泰来仕于朝，腊祭谒告诗云：“官卑岂愿乘肥马，食俭惟知取瘦羊。”下句正用此事。“瘦羊”对“肥马”亦的。

　　萧冰崖立之《咏秦》诗云：“燔经初意欲民愚，民果俱愚国未墟。无奈有人愚不得，夜思黄石读兵书。”《咏疑冢》诗曰：“安排死去千年恨，刻画生前一寸心。安得此心如此冢，不教人识至如今。”两诗俱有新意。

　　萧泛之《读秦记》云：“筑了联云万里城，春风弦管醉中听。凄凉六籍寒灰里，宿得咸阳火一星。”萧舜凯《读周勃传》诗云：“军门一入仗天戈，便合麾军作汉歌。太尉问头几失事，六军右袒合如何？”二诗皆不苟作。

　　潘庭坚昉，三山人。端平乙未第三人登科。诗笔飘逸不凡，尝赠写梅林信夫诗云：“画马终须入马胎，写梅安得不为梅。他生我愿为孤彳，清浅溪头伴子开。”起句用法云秀老责李伯时画马事，末句愿为孤竹伴梅开于清浅溪头，语意皆洒落可喜。

　　洪平斋《题陶靖节祠》云：“雨引莓苔上短垣，流泉无恙自涓涓。不如归去来兮好，百世闻风只杜鹃。”李雪林[B19?]《杜鹃》诗云：“血滴成花不自归，衔愁犹泣在天涯。秋声更比春声苦，除却渊明劝得论证？”李诗祖平斋意。

　　郑安晚丞相未贵时，赋《冬瓜》诗云：“翦翦黄花秋后春，霜反露叶护长生。生来龙统君休笑，腹内能容数百人。”宰相器宽，已于此诗见之。

　　安晚当国时，一日退朝后，诸公造见，延之□□。时适秋晚，见一叶坠于金鱼池中，风吹不定，因命诸公赋诗。其间律绝古体皆有之，多不惬意，独华谷严粲坦叔止得一句云：“风池行落叶。”安晚再三称赏。次日有中舍之除。余得之盱江吴浚允文。

　　绍定间，江右寇作，盱抚吉赣诸邑，多被焚荡。严坦叔《兵火后还家》诗云：“万屋烟消余塔身，还家何处访情亲。旧时巷陌今难认，却问移来新住人。”此等景象，经乱离者方知之。

　　赵紫芝天乐《呈蒋薛二友》诗云：“中夜清寒入缊袍，一杯山茗当香醪。禽翻竹叶霜初下，人立梅花月正高。无欲自然心似水，有营何止事如毛。春来拟约萧闲伴，同上天台看海涛。”全篇有萧洒自适之趣，第三句尤佳。《惠崇池上》诗云：“禽还时动竹。”亦此意。盖霜落则禽寒，寒则翻身。写物之妙可见矣。

　　萧大山《赠陆冰》诗八句，纯用陆姓事。诗云：“标格真清挟雪霜，每听新咏觉神伤。茶分鸿渐经中味，菊爱龟蒙赋里香。圃积玉多知学饱，囊装金少为贪忙。向来笑疾难医在，老笔空钞十卷方。”与东坡赠张子野诗颇相类。“鸿渐”对“龟蒙”尤的。

　　《后村诗话》载李似之侍郎诗云：“老子因何一念差，肯将簪绂换袈裟。”谓公为侍从，晚年有袈裟之羡，其谁信之？余观《夷坚甲志》载：“李子约撰生六子，长弥性，次弥伦弥大，皆预乡贡未第。子约议更其名，以须申礼部乃得易，先改第四子弥远曰正路。正路年十六，入太学，梦神告曰：‘李秀才君已及第。’出片纸，阔三寸许，上有‘弥逊’二字，以示之。李曰：‘我旧名弥远，今名正路，是非我。’其人曰：‘是真郎君也。’辨论久之方寤，颇以为喜，惮其父严毅，未敢白，以告母柳夫人。夫人为言之，遂令名弥逊，而以似之为字。后数年，试上舍毕，归侍旁，报榜者一人先至云：‘已魁多士。’索其榜，无有，但探怀中取片纸，上书‘李弥逊’三字。方疑未信，似之云：‘五年前所梦，岂非今日事乎？纸之广狭，字之大小，无不同者。但梦中不著姓，未必可信。’已而果然。”又丁志载：“似之为临川守，以父忌日往疏山寺设僧供，与长老行满共饭。满年八十余矣。饭且竟，熟睨公曰：‘公乃逊老乎？’李不应，左右皆愕。俄又曰：‘此老僧同门兄也，名上下二字皆与公同。自闻公出守，固已疑之，今日察公言笑动作，不见少异，公其后身复何疑。’李叩以何年终，则元祐戊辰卒，李初生之年也。李亦感异，还家揭燕寝曰小云堂而赋诗云：‘老子当年一念差，肯将簪绂换袈裟。同堂尚有满兄在，异世犹将逊老夸。结习未能忘作舞，因缘那得见拈花。却修净土寻来路，淡薄如今居士家。’李初命名，固复于梦兆。”今以其全篇观之，则其为逊老后身决矣。后村谓公诗有袈裟之羡，人不之信，特未详阅《夷坚志》前后所载耳。

　　东坡诗注云：“有一贫士，家惟一甕，夜则守之以寝。一夕，心自惟念，苟得富贵，当以钱若干营田宅，蓄声妓，而高车大盖，无不备置，往来于怀，不觉欢适起舞，遂踏破甕。故今俗间指妄想者为甕算。”又诗序云：“刘几仲饯饮东坡，中觞闻笙箫声，若在云霄间，抑扬往返，粗中音节。徐察之，出于双瓶水火相得，自然吟啸。食顷乃已。作《瓶笙》诗纪之。”刘后村即事诗一联云：“辛苦谋身无甕算，殷勤娱耳有瓶笙。”以“甕算”对“瓶笙”甚的。

　　刘后村《绿珠》诗云：“畏死仕新室，轻生谢季伦。细评投阁者，大愧坠楼人。”萧泛之《读晋史》诗云：”金谷楼头视若无，此身断不负齐奴。可怜司马家兒妇，正喜刘郎是丈夫。“二诗褒贬皆当。

　　刘卞加字子民，滨州安定人。弱不好弄，六岁误触甕碎，家人更谯之，神色自若曰：”俟钉铰者来，当全之。“复谯其妄，曰：”人破尚可修，矧甕耶！”钉铰者至，料理如新。自是筑环堵于家之后圃，不出不语者三十余年，或食或不食。徽宗闻其名，数敕郡县津致，间驰近侍召之，对曰：“吾有严愿，不出此门。”上知不可夺，赐号高尚先生。后村七十四，吟云：“生惭族老封高尚，死慕先贤谥醉吟。”上句用卞加事，下句自注云：“有司议乐天谥，定量宗曰：‘醉吟先生足矣。’”

　　后村有《访梅》诗数绝，首篇云：“梦得因桃数左迁，长源为柳忤当权。幸然不识桃并柳，却被梅花累十年。”盖后村《落梅》诗云：“一片能教一断肠，可堪平砌更堆墙。飘如仙客来过岭，坠似骚人去赴湘。乱点莓苔多莫数，偶粘衣袖久犹香。东君缪掌花权柄，却忌孤高不主张。”好事者笺注其诗，以媚嘉定柄臣，由此闲废十年。

　　东南之俗，以养鹁鸽为乐，而杭犹甚。绍兴中，有赋诗者曰：“铁勒金绒似锦铺，暮收朝放费工夫。争如养取南来雁，沙漠能传二帝书。”时徽钦二帝尘朔漠故也。后村《跋定量和殿画鹊》诗云：“莫看定量和鹊，孤臣泪滴绡。笔精毫发到，地禁羽毛娇。虫网丹青剥，胡沙卤簿遥。不知上林雁，偷信报前朝。”

　　梅溪王十朋隆兴间出守某郡，宴七邑宰，赋诗云：“九重宵旰爱民深，令尹宜怀抚字心。今日黄堂一杯酒，殷勤端为庶民斟。”西山真公德秀嘉定间帅长沙，开籓之初，会十二邑宰，亦赋诗云：“从来守令与斯民，都是同胞一样亲。岂有脂膏供尔禄，不思痛痒切吾身。此邦祇是唐时古，我辈当如汉吏循。今日湘潭一杯酒，直须散作十分春。”二公所作，真情恳切，足以动人之良心。

　　宋自述明父，西园之子，自适自逊皆其昆季。尝作《看梅》诗云：“山鸟寂不鸣，霜露沾衣裳。欲折意不忍，徘徊以彷徨。是花寒不芳，此花寒独香。”又《感兴》云：“旧叶甫辞柯，新叶已萌蘖。头白不再玄，春风吹亦脱。”旨味悠长，殊有古意。

　　壶山宋谦夫《萍》诗云：“苦无根蒂逐波流，风约才稀雨复稠。旧说杨花能变此，是他种子已经浮。”《蚊》诗云：“朋比趋炎态度轻，御人口给屡憎人。虽然暗里能钻刺，贪不知几竟杀身。”萧舜凯《赴灯蛾》诗云：“前身向火乞兒辈，炙手权门痒竞爬。今日趋炎犹未歇，不知老眼已昏花。”三诗皆不专咏物。

　　杜小山耒尝问句法于赵紫芝，答之云：“但能饱吃梅花数斗，胸次玲珑，自能作诗。”戴石屏云：“虽一时戏语，亦可传也。”余观刘小山诗云：“小窗细嚼梅花蕊，吐出新诗字字香。”罗子远诗云：“饥嚼梅花香透脾。”亦此意。漫塘先生刘宰平国，金坛人。嘉定间，屡召不起，士论高之。尝有《题荆公游半山岗图》云：“归来心自平，蹇驴踏秋风。举鞭问髯奴：何如浣花翁？道旁几高松，风来自相语。桃李今何之，岁寒吾与汝。”起句佳，意有含蓄，末托兴亦深。退学孔应得德夫，先圣五十二代孙。辛丑临雍赐第，主吉之太和簿。秩满，归寓里柯山。槐城王□国用送行一联云：“携取鹤归清献里，载将书入仲尼家。”用事甚切。

　　永嘉徐照《题子陵钓台》诗云：“梅福神仙者，新知是妇翁。”王实斋诗云：“梅公先□严公婿，出处同时道不同。吴市尚犹轻一尉，羊裘何必羡三公。”子陵为梅公婿，传记所不载，意二诗必有所本。

　　嘉禾钱麃庆丰，绍定戊子，宰吉之太和。是岁邑士上春官者凡三十有六人，宰劝驾赋诗，有“三十六鳞随浪化，数千百载遇龙飞”之句，人以为期待士子之厚。己丑龙飞，临轩策士，邑之擢第者十有一人，袁文焴赋冠南宫，与兄樵同登，一时衣冠盛事也。

　　赵善伦季思《京口多景楼》诗云：“壮观东南二百州，景于多处更多愁。江流千英雄泪，山掩诸公富贵羞。北府如今惟有酒，中原在望忍登楼！西风战舰今何在？且办年年使客舟。”全篇警拔，江湖间多称之。或以为刘改之诗，误矣。

　　刘改之有代欧阳丞上平章韩侂胄两绝云：“当年欧富与韩范，戮力同心佐汉庭。今日故家浑似旧，醉翁之后独凋零。”“玉立堂堂社稷臣，人言忠献是前身。三生画锦堂前梦，莫忘当年作记人。”大为韩侂胄称赏。《龙州集》中不载。乡人曹倅待为通州静海宰，与郡博士施其姓者皆好吟，刘改之有诗与二公云：“茅苇连天昨已非，二年重到最堪悲。芹宫尚有肩吾在，花县犹存子建知。踯躅南飞三绕树，凄凉北望四悲诗。东风若不均披拂，荐福诗然又断碑。”改之诗多豪放，此篇必晚年所作，其气索甚，集中亦不载。

　　山阴许景迂，旧名闳，其先京口人，癸丑陈亮榜登科。有《野雪吟稿》行于世，五言一联云：“野店青窥户，春船绿涨篙。”颇近唐人。菊磵高九万《赋思陵御制墨本》诗云：“淡黄越纸打残碑，尽是先皇御赐诗。白发内人和泪读，为曾亲见写诗时。”余甲戌岁薄宦三衢，常陪同僚游烂柯山集仙观，有即事十绝句，内一首《观宁宗御书画扇》云：“箧中宝扇久珍储，上有宁皇御笔书。因记小臣生圣世，为观奎画重欷歔。”效此体也。

　　建安魏醇父庆之，号菊庄，有吟稿行于世，所著《诗人玉屑》，编类精密，诸公多称之。壶山詹梦璧子苍与之同里。咸淳初年，詹待铅山丞阙馆，寓吾乡秀邸，与余唱和，诗筒往来不辍，相得欢甚。丁卿春自苕还建，余赋《沁园春》词送其行，及以诗寄菊庄云：“一庄纯种菊，此地著诗仙。再世陶元亮，三生魏仲先。餐英知正味，饮水得长年。每见君吟稿，予怀亦洒然。”戊辰初春，壶山自官次胎书及寄菊庄和篇来，其中一联云：“今屑方对月，何日结忘年？”殊有意味。今转盼十五年矣，闻壶山菊庄墓木皆已合抱，追思故交，为之怆然。菊庄与玉林黄叔旸友善，有《过玉林》诗云：“一步离家是出尘，几重山色几重云。沙溪清浅桥边路，折得梅花又见君。”亦有新意。

　　葛天民《春怀》诗云：“夜雨涨波高一尺，失却扌寿衣平正石。明朝水落石依然，老夫一夜空相忆。”意在言外。又有“因栽白扁豆，欲当紫团参”一联，属对亦工。

　　爱山骆弥高旧居杭之西湖，自称为宾王苗裔。宝祐间，三山王必张景韶宰长兴，骆袖诗往见之。王以诗赠骆，一联云：“派传桂子天香句，家住梅花月影间。”道得甚切。

　　臞轩王迈实之，蒲阳人。嘉定丁丑，吴潜榜第四人登第。立朝敢言，嫉恶尤甚。集中有《嘲轻薄子》诗，曲尽其情状。诗云：“覆雨翻云奈尔何？胸中所得亦无多。貌轻匹似霜沾叶，量浅浑如鼠饮河。卖友穽中偏下石，叛师室里忍操戈。正缘才小不闻道，难入渊骞德行科。”

　　蒲江卢祖皋申之《庙山道中》诗云：“粉黄蛱蝶绕疏篱，山崦人家挂酒旗。细雨嫩寒衫袖薄，客中知是菊花时。”语意清新，颇能模写村居景趣。

　　士之遁世者，以山深林密为乐。林和靖诗云：“山水未深猿鸟少，此生犹拟别移居。直过天竺溪桥畔，独树为桥小结庐。”近世叶靖逸《西湖秋晚》诗云：“爱山不买城中地，畏客长撑屋后船。荷叶无多秋事晚，又同鸥鹭过残年。”亦颇得野趣。

　　刘敏求字好古，吉之太和人。博物洽闻，尤长于诗。累举不第。有《题滕王阁》诗，江西人士多称之。诗云：“阁中环珮知何处，游子再游春欲暮。莺啼红树柳摇风，疑是当年旧歌舞。古来兴废君莫嗟，君看红日西山斜。西山不改旧颜色，换尽行人吟落霞。”或谓“西山不改旧颜色”，亦偃蹇不第之谶。

　　力庵硃正中《洛阳桥观水》诗云：“点点风帆底处还，似无似有海门山。白鸥却怕潮头恶，闲卧汀花野草章。”末句颇有静退意。

　　江阴乃春申君黄歇旧封。君山浮远堂瞰江对淮，为一郡胜境。李鹤田珏一联云：“此水自当兵十万，昔人曾有客三千。”人多称诵。

　　绍定辛卯，临安大火，九庙俱毁，独丞相史弥远赐第以殿司军救扑而存。洪平斋《吴都城火》诗云：“九月丙戌夜未中，祝融涨焰连天红。层楼杰观舞燧象，绮峰绣陌奔烛龙。始从李博士桥起，三面分风十五里。崩摧汹汹海潮翻，填咽纷纷釜鱼死。开禧回禄前未闻，今更五分多二分。大涂小撤禁不讲，拱手坐视连宵焚。殿前将军猛如虎，救得汾阳令公府。祖宗神灵飞上天，痛哉九庙成焦土。”末意规讽时宰甚切，闻之者足以戒。

　　叶靖逸《九日》诗云：“秋风吹客客思家，破帽从渠自在斜。肠断故乡归未得，借人篱落赏黄花。”赵愚斋《客中清明》诗云：“红尘乌帽寄他乡，欲语春愁怕断肠。惆怅清明归未得，借人门户插垂杨。”二诗同一机轴。

　　留耕王伯大幼学守临江日，石屏戴复往古访之，留耕赠一绝云：“诗老相过鬓已星，吟魂未减昔年清。挥毫不著人间语，尽把梅花巧琢成。”或谓梅花亦人间物，二字似未稳，留耕以为然，遂改作“尘埃”云。

　　省题诗自成一家机轴，非他诗比，葛常之《韵语阳秋》盖尝言之。然骚人默默客虽从事于时文，至作省诗，亦不为格律所缚。杨廷秀序训蒙省诗，亦曰“以骚人之情性，寓举子之刀尺”，真名言也。余观绍定戊子科，括苍秋试，出“赏月延秋桂”诗，举子硃光破云：“咏与桂相投，延之桂亦留。赏渠今夜月，了我此生秋。”结云：“不须零碎折，和鉴抱归休。”下语奇崛，考官为之击节。是年取解，次年龙飞榜擢第。

　　蜀人刘朔齐震孙，嘉熙间由宰掾守霅，郡圃桃符云：“坡仙旧有棠阴在，蜀客新从花底来。”殊不泛。余尝居霅之城南，咸淳丁卯岁题桃符云：“历颁岁首三元日，春满城南尺五天。”下句用杜诗注“城南韦杜，去天尺五”，乡人颇以为切。

　　杭州六和塔屹立于老木苍崖之上，前对越山，俯瞰胥涛，吴越胜概尽在目中。均山硃涣行父诗云：“古木苍崖高又寒，宝坊突兀峙其间。阅人多矣数层塔，开户视之三面山。已没还生潮又汐，既修复缺岩成湾。老僧袖手浮云表，门外憧憧自往还。”全篇确切有味。

　　诗人游孤山吊和靖者，佳制不一而足。近世徐抱独与蜀僧居简之作，人多称之。徐云：“咸平处士风流远，招得梅花枝上魂。疏影暗香如昨日，不知人世几黄昏。”居简云：“先生一意若云闲，洁白都无一点斑。名字不须深刻石，暗香疏影满人间。”简号北磵。

　　世间不分不晓事，有以两语咏之云：“醉来黑漆屏风上，草写卢仝《月蚀》诗。”不知何人所作。因阅《夷坚丙志》，知为金华叶祖义之作。叶少游上庠，负隽声，天性滑稽，多因口语谑浪，所至遭憎恶。后登科为杭州教，轻忽，生徒及同官无不怨之。一日以事去官，无一人祖送，独与西湖寺僧三两辈差善，至是皆出城送之。叶与之酌酒叙别，半醉酣，歌曰：“如梦如梦，和尚出门相送。”闻者绝倒。

　　泉南林洪字龙发，号可山，疑业杭泮，粗有诗名。理宗朝，上书言事，自称为和靖七世孙，冒杭贯取乡荐。刊中兴以来诸公诗，号《大雅复古集》，亦以已作附于后。时有无名子作诗嘲之曰：“和靖当年不娶妻，只留一鹤一童兒。可山认作孤山种，正是瓜皮搭李皮。”盖俗去以强认亲族者为瓜皮搭李树云。
