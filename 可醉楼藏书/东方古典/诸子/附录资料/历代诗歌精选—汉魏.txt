历代诗歌精选—汉魏

蔡琰
悲愤诗

汉季失权柄，董卓乱天常。志欲图篡弑，先害诸贤良。
逼迫迁旧邦，拥主以自强。海内兴义师，欲共讨不祥。
卓众来东下，金甲耀日光。平土人脆弱，来兵皆胡羌。
猎野围城邑，所向悉破亡。斩截无孑遗，尸骸相撑拒。
马边悬男头，马后载妇女。长驱西入关，迥路险且阻。
还顾邈冥冥，肝脾为烂腐。所略有万计，不得令屯聚。
或有骨肉俱，欲言不敢语。失意几微间，辄言弊降虏。
要当以亭刃，我曹不活汝！岂敢惜性命，不堪其詈骂。
或便加棰杖，毒痛参并下。旦则号泣行，夜则悲吟坐。
欲死不能得，欲生无一可。彼苍者何辜，乃遭此厄祸。

边荒与华异，人俗少义理。处所多霜雪，胡风春夏起。
翩翩吹我衣，肃肃入我耳。感时念父母，哀叹无穷已。
有客从外来，闻之常欢喜。迎问其消息，辄复非乡里。
邂逅徼时愿，骨肉来迎己。己得自解免，当复弃儿子。
天属缀人心，念别无会期。存亡永乖隔，不忍与之辞。
儿前抱我颈，问母欲何之？人言母当去，岂复有还时。
阿母常仁恻，今何更不慈？我尚未成人，奈何不顾思！
见此崩五内，恍惚生狂痴。号泣手抚摩，当发复回疑。
兼有同时辈，相送告离别。慕我独得归，哀叫声摧裂。
马为立踟蹰，车为不转辙。观者皆嘘唏，行路亦呜咽。

去去割情恋，遄征日遐迈。悠悠三千里，何时复交会？
念我出腹子，胸臆为摧败。既至家人尽，又复无中外。
城廓为山林，庭宇生荆艾。白骨不知谁，纵横莫覆盖。
出门无人声，豺狼号且吠。茕茕对孤景，怛咤糜肝肺。
登高远眺望，魂神忽飞逝。奄若寿命尽，旁人相宽大。
为复强视息，虽生何聊赖？托命于新人，竭心自勖励。
流离成鄙贱，常恐复捐废。人生几何时，怀忧终年岁。
一首自传体叙事长诗，记叙了作者在汉末乱世中的悲惨遭遇，真实的反映了时局的混乱和人民的灾难。
曹操
蒿里行

关东有义士，兴兵讨群凶。初期会盟津，乃心在咸阳。
军合力不齐，踌躇而雁行。势利使人争，嗣还自相戕。
淮南弟称号，刻玺於北方。铠甲生虮虱，万姓以死亡。
白骨露於野，千里无鸡鸣。生民百遗一，念之断人肠。
该诗旨在感慨时局，体现了诗人对割据势力的愤恨以及对百姓苦难的同情。
短歌行

对酒当歌，人生几何？譬如朝露，去日苦多。
慨当以慷，忧思难忘。何以解忧，唯有杜康。
青青子衿，悠悠我心。但为君故，沉吟至今。
呦呦鹿鸣，食野之苹。我有嘉宾，鼓瑟吹笙。
明明如月，何时可辍。忧从中来，不可断绝。
越陌度阡，枉用相存。契阔谈燕，心念旧恩。
月明星稀，乌鹊南飞。绕树三匝，何枝可依？
山不厌高，海不厌深。周公吐哺，天下归心。
该诗旨在感伤乱世，慨叹人生，抒发了诗人的政治抱负，表现了诗人急于招贤纳士，成就大业的焦虑心情和雄心壮志。
曹植
白马篇

白马饰金羁，连翩西北驰。借问谁家子？幽并游侠儿。
少小去乡邑，扬声沙漠垂。宿昔秉良弓，楛矢何参差。
控弦破左的，右发摧月支。仰手接飞猱，俯身散马蹄。
狡捷过猴猿，勇剽若豹螭。边城多警急，虏骑数迁移。
羽檄从北来，厉马登高堤。长驱蹈匈奴，左顾凌鲜卑。
弃身锋刃端，性命安可怀？父母且不顾，何言子与妻？
名编壮士籍，不得中顾私。捐躯赴国难，视死忽如归。
借对一位少年英雄的颂赞，抒发作者渴望为国效力，建功立业的爱国精神。
赠白马王彪并序
黄初四年五月，白马王、任城王与余俱朝京师，会节气。到洛阳，任城王薨。至七月，与白马王还国。后有司以二王归藩，道路宜异宿止，意毒恨之。盖以大别在数日，是用自剖，与王辞焉，露而成篇。
谒帝承明庐，逝将归旧疆。
清晨发皇邑，日夕过首阳。
伊洛广且深，欲济川无梁。
泛舟越洪涛，怨彼东路长。
顾瞻恋城阙，引领情内伤。

太谷何寥廓，山树郁苍苍。
霖雨泥我涂，流潦浩纵横。
中逵绝无轨，改辙登高冈。
修坂造云日，我马玄以黄。

玄黄犹能进，我思郁以纡。
郁纡将何念？亲爱在离居。
本图相与偕，中更不克俱。
鸱枭鸣衡轭，豺狼当路衢。
苍蝇间白黑，谗巧令亲疏。
欲还绝无蹊，揽辔止踟蹰。

踟蹰亦何留？相思无终极。
秋风发微凉，寒蝉鸣我侧。
原野何萧条，白日忽西匿。
归鸟赴乔林，翩翩厉羽翼。
孤兽走索群，衔草不遑食。
感物伤我怀，抚心长太息。

太息将何为？天命与我违。
奈何念同生，一往形不归。
孤魂翔故域，灵柩寄京师。
存者忽复过，亡殁身自衰。
人生处一世，去若朝露晞。
年在桑榆间，影响不能追。
自顾非金石，咄唶令心悲。

心悲动我神，弃置莫复陈。
丈夫志四海，万里犹比邻。
恩爱苟不亏，在远分日亲。
何必同衾帱，然后展殷勤。
忧思成疾疢，无乃儿女仁！
仓卒骨肉情，能不怀苦辛？

苦辛何虑思？天命信可疑。
虚无求列仙，松子久吾欺。
变故在斯须，百年谁能持？
离别永无会，执手将何时？
王其爱玉体，俱享黄发期。
收泪即长路，援笔从此辞。
一首抒发悲愤的诗，表达了诗人对魏文帝迫害弟兄的愤怒与悲伤。
七哀

明月照高楼，流光正徘徊。上有愁思妇，悲叹有余哀。
借问叹者谁？云是宕子妻。君行逾十年，孤妾常独栖。
君若清路尘，妾若浊水泥。浮沉各异势，会合何时谐？
愿为西南风，长逝入君怀。君怀良不开，贱妾当何依？
一首哀怨诗，节描写一个妇女对远游在外的丈夫的思念和哀怨，表达了诗人对自己不幸遭遇的愤怨和感慨。
送应氏

步登北邙阪，遥望洛阳山。洛阳何寂寞，宫室尽烧焚。
垣墙皆顿擗，荆棘上参天。不见旧耆老，但睹新少年。
侧足无行径，荒畴不复田。游子久不归，不识陌与阡。
中野何萧条，千里无人烟。念我平常居，气结不能言。
一首表达离别情怀的诗，抒发对离别劫难后残破萧条的京都的无限感慨。
七步诗

煮豆燃豆萁，漉豉以为汁。
萁在釜下燃，豆在釜中泣。
本是同根生，相煎何太急！
一首带有讥讽的寓言诗，以萁豆相煎隐喻魏文帝对弟兄的残酷迫害。
陈琳
饮马长城窟行

饮马长城窟，水寒伤马骨。
往谓长城吏：“慎莫稽留太原卒。”
官作自有程，举筑谐汝声！
“男儿宁当格斗死，何能怫郁筑长城？”
长城何连连，连连三千里。
边城多健少，内舍多寡妇。
作书与内舍：“便嫁莫留住。
善待新姑嫜，时时念我故夫子！”
报书往边地：“君今出语一何鄙！”
“身在祸难中，何为稽留他家子？
生男慎莫举，生女哺用脯。
君独不见长城下，死人骸骨相撑拄。”
“结发行事君，慊慊心意关。
明知边地苦，贱妾何能久自全。”
一首怨苦诗，反映了苛重的徭役给人民带来的巨大灾难。
繁钦
定情诗

我出东门游，邂逅承清尘。思君即幽房，侍寝执衣巾。
时无桑中契，迫此路侧人。我既媚君姿，君亦悦我颜。
何以致拳拳？绾臂双金环；何以道殷勤？约指一双银；
何以致区区？耳中双明珠；何以致叩叩？香囊系肘后；
何以致契阔？绕腕双跳脱；何以结恩情？美玉缀罗缨；
何以结中心？素缕连双针；何以结相于？金薄画搔头；
何以慰别离？耳后玳瑁钗；何以答欢忻？纨素三条裙；
何以结愁悲？白绢双中衣；与我期何所？乃期东山隅。
日旰兮不来，谷风吹我襦。远望无所见，涕泣起踟蹰。
与我期何所？乃期山南阳。日中兮不来，飘风吹我裳。
逍遥莫谁睹，望君愁我肠。与我期何所？乃期西山侧。
日夕兮不来，踯躅长叹息。远望凉风至，俯仰正衣服。
与我期何所？乃期山北岑。日暮兮不来，凄风吹我襟。
望君不能坐，悲苦愁我心。爱身以何为，惜我华色时。
中情既款款，然后克密期。褰衣蹑茂草，谓君不我欺。
厕此丑陋质，徙倚无所之。自伤失所欲，泪下如连丝。
一首女子失恋的诗，反映了妇女的不幸，表明诗人对负心男子的谴责核对痴情女子的同情。
古诗十九首
回车驾言迈

回车驾言迈，悠悠涉长道。四顾何茫茫，东风摇百草。
所遇无故物，焉得不速老！盛衰各有时，立身苦不早。
人生非金石，岂能长寿考？奄忽随物化，荣名以为宝。
一首说理诗，诗中感慨人生短促，应及早立身取名。
行行重行行

行行重行行，与君生别离。相去万余里，各在天一涯。
道路阻且长，会面安可知？胡马依北风，越鸟巢南枝。
相去日己远，衣带日已缓。浮云蔽白日，游子不顾返。
思君令人老，岁月忽已晚。弃捐勿复道，努力加餐饭。
描述了一个女子对远行未归的丈夫的思念。
庭中有奇树

庭中有奇树，绿叶发华滋。
攀条折其荣，将以遗所思。
馨香盈怀袖，路远莫致之。
此物何足贡，但感别经时。
描述了一个女子对远方的情人的怀念。
迢迢牵牛星

迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许？
盈盈一水间，脉脉不得语。
借民间流传的神话故事写人间离别相思之情。
嵇康
赠秀才从军

息徒兰圃，秣马华山。流磻平皋，垂纶长川。
目送归鸿，手挥五弦。俯仰自得，游心太玄。
嘉彼钓叟，得鱼忘筌。郢人逝矣，谁可尽言？
一首离别诗，表达了作者隐士式生活志趣和寂寞怀念之情。
《乐府》
平陵东

平陵东，松柏桐，不知何人劫义公！
劫义公，在高堂下，交钱百万两走马。
两走马，亦诚难，顾见追吏心中恻。
心中恻，血出漉，归告我家卖黄犊。
一首悲愤诗，控诉了贪官污吏无法无天的残民暴行。
有所思

有所思，乃在大海南。
何用问遗君，双珠玳瑁簪，用玉绍缭之。
闻君有他心，拉杂摧烧之。
摧烧之，当风扬其灰。
从今以往，勿复相思！相思与君绝！
鸡鸣狗呔，兄嫂当知之。妃呼豨！
秋风肃肃晨风飔，东方须臾高知之。
一首带有忧伤怨恨的情诗，体现了一个恋人在爱情出现波折时的复杂心态。
上山采蘼芜

上山采蘼芜，下山逢故夫。长跪问故夫：新人复何如？
新人虽言好，未若故人姝。颜色类相似，手爪不相如。
新人从门入，故人从阁去。新人工织缣，故人工织素。
织缣日一匹，织素五丈余。将缣来比素，新人不如故。
一首怨苦诗，反映了离婚后双方的痛苦与后悔。
白头吟

皑如山上雪，皎若云间月。闻君有两意，故来相决绝。

今日斗酒会，明旦沟水头。躞蹀御沟上，沟水东西流。

凄凄复凄凄，嫁娶不须啼。愿得一心人，白头不相离。

竹竿何袅袅，鱼尾何簁簁。男儿重意气，何用钱刀为。
一首感伤诗，表现了一个被负心丈夫遗弃的女子的复杂感情。
长歌行

青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归？
少壮不努力，老大徒伤悲。
一首劝学诗，咏叹万物盛衰有时，时光易逝，劝人们趁少壮及早努力学习。
江南

江南可采莲，莲叶何田田！鱼戏莲叶间：
鱼戏莲叶东，鱼戏莲叶西，
鱼戏莲叶南，鱼戏莲叶北。
一首充满欢爱的情诗，体现了采莲的青年男女调情求爱的欢娱。
上邪

上邪！我欲与君相知，长命无绝衰。
山无陵，江水为竭，冬雷震震，
夏雨雪，天地合，乃敢与君绝！
一首爱情诗，体现了恋人最深挚、最炽烈的感情。
十五从军征

十五从军征，八十始得归。道逢乡里人：家中有阿谁？
遥看是君家，松柏冢累累。兔从狗窦入，雉从梁上飞。
中庭生旅谷，井上生旅葵。舂谷持作饭，采葵持作羹。
羹饭一时熟，不知贻阿谁。出门东向看，泪落沾我衣。
一首带有感伤的乡情诗，描写一个老兵的悲惨遭遇和痛苦心情。
悲歌

悲歌可以当泣，远望可以当归。
思念故乡，郁郁累累。
欲归家无人，欲渡河无船。
心思不能言，肠中车轮转。
一首乡情诗，叙述了一个游子的思乡之情。
猛虎行

饥不从猛虎食，莫不从野雀栖。
野雀安无巢？游子为谁骄！
一首旅情诗，咏赞游子洁身自好的决心。
战城南

战城南，死郭北，野死不葬乌可食。
为我谓乌：“且为客豪！
野死谅不葬，俯腐肉安能去子逃？”
水深激激，蒲苇冥冥；
枭骑战斗死，驽马徘徊鸣。
梁筑室，何以南？何以北？
禾黍不获君何食？愿为忠臣安可得？
思子良臣，良臣诚可思：
朝行出攻，暮不夜归！
一首哀悼诗，悼念牺牲在战场上的将士，流露出对战争的厌倦。
咄唶歌

枣下何攒攒！荣华各有时。
枣欲初赤时，人从四边来。
枣适今日赐，谁当仰视之。
一首嘲讽人情冷暖、世态炎凉的诗。
李延年
歌一首

北方有佳人，绝世而独立。
一顾倾人城，再顾倾人国。
宁不知倾城与倾国，佳人难再得！
该诗赞扬诗人的妹妹的美貌。
梁鸿
五噫歌

陟彼北芒兮，噫！
顾瞻帝京兮，噫！
宫阙崔巍兮，噫！
民之劬劳兮，噫！
辽辽未央兮，噫！
该诗触景生情，感慨时局和人民的痛苦，隐隐讥讽统治者。
刘邦
大风歌

大风起兮云飞扬，
威加海内兮归故乡，
安得猛士兮守四方！
抒发了作者的豪壮气概，表现帝业的恢弘和君王的深思远虑。
刘彻
秋风辞

秋风起兮白云飞，草木黄落兮雁南归。
兰有秀兮菊有芳，怀佳人兮不能忘。
泛楼船兮济汾河，横中流兮扬素波。
箫鼓鸣兮发棹歌，欢乐极兮哀情多。
少壮几时兮奈老何！
诗人触景生情，表达出一种对人生易老的忧虑。
刘细君
乌孙公主歌

吾家嫁我兮天一方，远托异国兮乌孙王。
穹庐为室兮毡为墙，以肉为食兮酪为浆。
居常土思兮心内伤，愿为黄鹄兮归故乡。
一首思乡诗，抒发身处异国他乡的愁苦之情。
刘桢
赠从弟

亭亭山上松，瑟瑟谷中风。风声一何盛，松枝一何劲。
冰霜正惨凄，终岁常端正。岂不罹凝寒？松柏有本性。
该诗咏物抒怀，咏赞松柏，颂扬坚贞高洁的品格。
秦嘉
赠妇诗

肃肃仆夫征，锵锵扬和铃。清晨当引迈，束带待鸡鸣。
顾看空室中，仿佛想姿形。一别怀万恨，起坐为不宁。
何用叙我心？遗思致款诚。宝钗好耀首，明镜可鉴形。
芳香去垢秽，素琴有清声。诗人感木瓜，乃欲答瑶琼。
愧彼赠我厚，惭此往物轻。虽知未足报，贵用叙我情。
一首离别诗，表达了作者与妻子离别时深厚细腻的感情。
阮籍
咏怀

夜中不能寐，起坐弹鸣琴。薄帷鉴明月，清风吹我襟。
孤鸿号外野，翔鸟鸣北林。徘徊将何见？忧思独伤心。
该诗抒发了诗人内心的思想感情，表现了对时局发展、国家前途以及个人命运的深切忧虑。
宋子侯
董娇娆

洛阳城东路，桃李生路旁。花花自相对，叶叶自相当。
春风东北起，花叶正低昂。不知谁家子，提笼行采桑。
纤手折其枝，花落何飘飏。请谢彼姝子，何为见损伤？
高秋八九月，白露变为霜。终年会飘堕，安得久馨香？
秋时自零落，春月复芬芳。何时盛年去，欢爱永相忘。
吾欲竟此曲，此曲愁人肠。归来酌美酒，挟瑟上高堂。
一首充满悲伤情绪的诗，感叹女子的命运还不如花。
王粲
七哀

西京乱无象，豺虎方遘患。复弃中国去，委身适荆蛮。
亲戚对我悲，朋友相追攀。出门无所见，白骨蔽平原。
路有饥妇人，抱子弃草间。顾闻号泣声，挥涕独不还：
未知身死处，何能两相完？驱马弃之去，不忍听此言。
南登霸陵岸，回首望长安。悟彼下泉人，喟然伤心肝！
一首悲愤哀伤的诗，表达了诗人愤恨战争的残酷，悲悯人民的疾苦的思想感情。
无名氏
刺巴郡守诗

狗吠何喧喧，有吏来在门。披衣出门应，府记欲得钱。
语穷乞请期，吏怒反见尤。旋步顾家中，家中无可为。
思往从邻贷，邻人言已匮。钱钱何难得？令我独憔悴。
诗中讽刺巴郡太守贪财害民的恶行。
无名氏
桓灵时谣

举秀才，不知书。察孝廉，父别居。
寒素清白浊如泥，高第良将怯如鸡。
诗中讽刺汉末的选举用人制度。
项羽
垓下歌

力拔山兮气盖世，时不利兮骓不逝。
骓不逝兮可奈何，虞兮虞兮奈若何！
诗中表现了英雄末路，无可奈何的悲壮之情。
辛延年
羽林郎

昔有霍家奴，姓冯名子都。依倚将军势，调笑酒家胡。
胡姬年十五，春日独当垆。长裾连理带，广袖合欢襦。
头上蓝田玉，耳后大秦珠。两鬟何窈窕，一世良所无。
一鬟五百万，两鬟千万余。不意金吾子，娉婷过我庐。
银鞍何煜耀，翠盖空踟蹰。就我求清酒，丝绳提玉壶。
就我求珍肴，金盘脍鲤鱼。贻我青铜镜，结我红罗裾。
不惜红罗裂，何论轻贱躯。男儿爱后妇，女子重前夫。
人生有新旧，贵贱不相逾。多谢金吾子，私爱徒区区。
诗人借对一个历史传说的描写讽刺当时横行霸道的外戚势力。
张衡
四愁诗

我所思兮在太山，欲往从之梁父艰。侧身东望涕沾翰。美人赠我金错刀，何以报之英琼瑶。路远莫致倚逍遥，何为怀忧心烦劳？
我所思兮在桂林，欲往从之湘水深。侧身南望涕沾襟。美人赠我琴琅玕，何以报之双玉盘。路远莫致倚惆怅，何为怀忧心烦怏？
我所思兮在汉阳，欲往从之陇阪长。侧身西望涕沾裳。美人赠我貂襜褕，何以报之明月珠。路远莫致倚踟蹰，何为怀忧心烦纡？
我所思兮在雁门，欲往从之雪雰雰。侧身北望涕沾巾。美人赠我锦绣段，何以报之青玉案。路远莫致倚增叹，何为怀忧心烦惋？
这是一首寓意深刻的忧患诗，借写怀人愁思抒发政治抱负和内心不平。

赵壹
疾邪诗

河清不可恃，人命不可延。
顺风激靡草，富贵者称贤。
文籍虽满腹，不如一囊钱。
伊优北堂上，肮脏倚门边。

势家多所宜，咳唾自成珠。
被褐怀金玉，兰蕙化为刍。
贤者虽独悟，所困在群愚。
且各守尔分，勿复空驰驱。
哀哉复哀哉，此是命矣夫！
诗中讥讽在权势把持下的社会不平现象。
